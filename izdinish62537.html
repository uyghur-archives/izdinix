<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">

<head>
<meta http-equiv="Content-Type" content="text/html; charset=UTF-8"/>
<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-143956760-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());
  gtag('config', 'UA-143956760-1');
</script>

<base href="./" />
<title>غوجىمۇھەممەت مۇھەممەت«</title>
<link href="./izdinish62537.html" rel="canonical" />
<meta name="keywords" content="غوجىمۇھەممەت مۇھەممەت« ئىزدىنىش تور بېكىتى" />
<meta name="description" content="غوجىمۇھەممەت مۇھەممەت« ئىزدىنىش تور بېكىتى ,ئىزدىنىش تور بېكىتى" />
<meta name="generator" content="Discuz! X2.5" />
<meta name="author" content="Discuz! Team and Comsenz UI Team" />
<meta name="copyright" content="2001-2012 Comsenz Inc." />
<style type="text/css">
	@font-face {
		font-family: "Alpida Unicode System";
		font-weight: normal;
		src:url(/aus.eot); /* IE */
		src: local("Alpida Unicode System"), url("/aus.ttf") format("TrueType"); /* non-IE */
	}
	* { word-wrap: keep-all; }
	body {direction:rtl;font-family: alpida unicode system, ukij tuz tom, Verdana;FONT-SIZE: 15px;MARGIN: 0;color: #000000;background: #ffffff;}
	img {border:0;}
	li {margin-top: 8px;}
	.page {padding: 4px; border-top: 1px #EEEEEE solid}
	.author {background-color:#EEEEFF; padding: 6px; border-top: 1px #ddddee solid}
	#nav, #content, #end {padding: 8px; border: 1px solid #EEEEEE; clear: both; width: 95%; margin: auto; margin-top: 10px;}
	#header, #footer { margin-top: 20px; }
	#loginform {text-align: center;}
</style>
</head>
<body vlink="#333333" link="#333333">
<center id="header">
<h2>ئىزدىنىش تور بېكىتى</h2>
</center><div id="nav">
	<a href="./">ئىزدىنىش مۇنبىرى</a> › <a href="./?fid-105.html">شېئىرىيەت گۈلزارى</a> › غوجىمۇھەممەت مۇھەممەت«</div>

<div id="content">
			<p class="author">
					<strong>jeSat</strong>
				يوللانغان ۋاقتى 2015-2-24 17:37:02	</p>
			<h3>غوجىمۇھەممەت مۇھەممەت«</h3>
		ناتونۇش<br />
(داستان) <br />
   غوجىمۇھەممەت مۇھەممەت<br />
<br />
1.بۇرۇن<br />
ئىلاھا! دېدىم- دە، قەلەمنى ئالدىم،<br />
قەلبىمدە بىر زەررە شېئىر قالمىدى.<br />
بولغاچ  مەن خۇدانىڭ قولىدا ھەردەم<br />
ئاھ، مېنى ئۇنىڭدەك ھىچكىم چالمىدى.<br />
ئايال بار بولسىمۇ مەندە، يوشۇرۇن<br />
سالدىم مەن قاتمۇ- قات كىيىملىرىمنى.<br />
چۈشلەرگە لىق تولغان كارۋاتقا قاراپ<br />
يىغلىدىم دەھشەتلىك شېئىرلرىمنى.<br />
يىغلىدىم ھاياتنى ھەركۈنى مۇڭلۇق،<br />
يىغلىدىم ئۆلۈمنى دانىمۇ- دانە.<br />
يىغلىدىم نەپرەتنى مۇھەببەت بىلەن<br />
يىغلىدىم دەردىمنى قىلىپ يىگانە.<br />
يىغلىدىم، يىغلىدىم، يىغلىدىم تىنماي،<br />
يىغلايمەن، يىغلايمەن، يىغلايمەن يەنە.<br />
يىغلىسام قەلبىمنى قۇتقۇزار شېئىر<br />
يوق يارغا كۆڭلۈمنى قىلىپ دىۋانە…<br />
2.  ناتونۇش<br />
تۇغۇلغان چېغىمدا ئىدىم ناتونۇش،<br />
بىلگەنتىم، گۈل ماڭا قالغانتى ھەيران.<br />
ئوت مېنى قىلماقچى بولغاندا دوزاخ،<br />
بولاتتى ئاۋال ئۇ بىر تامچە توپان.<br />
تونۇماس ئىدىم مەن، قەلبىم يوق ئىدى،<br />
ئەينەكتە كۆرۈنگەن شەيتانمۇ يا خۇدا؟<br />
يىغلىسام كېتەتتىم پارلاپ باھاردەك<br />
مىڭ يىللىق يۈزۈمنى يۇغاندەك گويا.<br />
ئەتراپىم مەن بىلەن لىق تولغان ئىدى،<br />
بەزىدە پۇتلىشىپ كېتەتتىم تىخى.<br />
ئىسمىمنى چاقىرسا مېھرىبان ئانام<br />
تاپالماي قالاتتىم  بەزى ئۆزۈمنى…<br />
ئاھ، ئۇندا بالىلىق قۇچقاچلار بىلەن<br />
كونا تام تۆشۈكى، گۈللۈك مۇھەببەت.<br />
چاچرىغان قۇملارغا يالاڭئاياغ ياش،<br />
ئېشەكلەر ھاڭرىغان ساددا تەبىئەت.<br />
ئىشتاننى سالغاندا گۈللەر قاقاقلاپ<br />
قويلارغا لېۋىنى تۇتقۇزمىغان ساي.<br />
چېنىگە يۈرەكنى سېلىپ ئىچكەن ئاش،<br />
ئىرىققا پاتمىغان دەريالار ئاي- ھاي…<br />
قىزلارنىڭ ئېغى يوق گۈللۈك ئىشتىنى<br />
غۇنچىلاپ كۆزىنى يۇمۇۋالغان قان.<br />
كۆكسىنى قوزىنىڭ تۇمشۇقى بىلەن<br />
سىيلىغان غۇبارسىز كىچىككىنە جان.<br />
پىت باققان يوتقاندا ئۇزاق قاراڭغۇ<br />
تاكى تاڭ ئاتقۇچە سايرىغان دۇتار.<br />
ئۆزىنى ئاسمانغا تاشلىغان بالا<br />
قەدىمقى زاماندىن كەلگەن ھارۋىلار.<br />
ئون بەش كۈن يۈزىنى يۇمىغان كېچە<br />
ئالۋاستى چېچىدىن بىر تال ئاق چېچەك.<br />
كەتمەنگە پاتمىغان ئۆكتەم ئېتىزلار<br />
ناتونۇش چۈشلەرگە يىقىلغان يۈرەك.<br />
ناتونۇش چىرايلار، ناتونۇش ئۈنلەر <br />
ناتونۇش يىغلىغان، ناتونۇش كۈلگەن<br />
ناتونۇش يۈگۈرگەن كۈندۈزلەر، تۈنلەر…<br />
موزاينىڭ كىرپىكى تۆكۈلگەن سەھەر،<br />
تەخەيدەك سۇباتتىن قالدى كۆڭۈللەر<br />
يوتقاندىن مەڭگۈلۈك چىقتى مۈشۈكلەر <br />
سۆيمەيمەن! دېگەنچە لېۋىنى سوزۇپ<br />
يىغلاشقا باشلىدى ئىتلار، كۈچۈكلەر<br />
مەكتەپكە ماڭدىم مەن سومكامنى ئېسىپ…<br />
مەكتەپ  خەتلەرنىڭ گۈلزارلىقىدۇر<br />
سىنىپ ھەم گۈللەرنى ئوقۇيدىغان خەت.<br />
پارتىلار يۈزىنى يۇمايدىغان سۇ،<br />
كىتاب ھەم مەڭگۈ «ئا» دېگەن بىرلا خەت.<br />
قەلەم-  قەغەزدە ماڭغان ناتونۇش<br />
قەيەرگە بېرىشنى بىلمەيدىغان يول.<br />
مۇئەللىم-  ئۆزىدىن سۇغۇرۇپ ئېلىپ<br />
باشقا بىر«ئۆز»ىگە تاشلايدىغان قول…<br />
ئەر، ئايال قوشۇلسا ئادەم بولىدۇ،<br />
دوزاخقا جەننەتنى قوشسا ھەم خۇدا.<br />
ئوتقا ئوت قوشۇلسا بولىدۇ گۈلخان،<br />
سۇغا سۇ قوشۇلسا بولىدۇ دەريا.<br />
مەن بۇرۇن ئۆزۈمگە دېمىگەن ئىدىم<br />
بىرگە بىر قوشۇلسا بىر بولىدۇ دەپ.<br />
قەيەرگە بارىسىلەر شۇ «1»دىن باشقا<br />
بىر ئۆمۈر بۇ كونا ھارۋىنى ھەيدەپ؟!…<br />
شۇنداق دەپ توۋلىدىم ئون يىلدىن كىيىن<br />
مەكتەپكە بېرىپ ئاھ، بالىلارغا مەن!<br />
3.  خۇدا<br />
مەن خۇدا! دېدىم ،  ئۇ ياراتتى مېنى<br />
ئاندىن ئۇ يەتتىنچى ئاسمانغا چىقتى.<br />
خۇدا تۇرغان يەتتىنچى ئاسمان<br />
شۇ ھامان مېنىڭكى قەلبىمگە چۆكتى.<br />
…<br />
بۇ نىمە، ئۆلۈمنىڭ تاغاق سوڭىكى،<br />
بۇ نىمە، ياشاشقا كۆنگەن جىنازا.<br />
بۇ نىمە، دەپتەردىن يىرتىلغان سىياھ،<br />
بۇ نىمە، قۇتۇلغان ۋەيلۇن دارازا. <br />
ئەينەكلىك ئاسماننىڭ ئوتتۇرىسىدا<br />
يېشىنگەن لەۋلەرنىڭ گۈلزارلىقىدا<br />
كىيىكلەر ئوتلىغان سەبىي يۈرىكىم،<br />
ئاھ خۇدا،كىرلەشكەن بۇ كۆڭلۈم بىلەن<br />
ئۆكسۈپ ياش تۆكمىسەم كۆرۈنمەس ھىچكىم.<br />
ئەڭ رەزىل بىنالار ئىگىزلىمەكتە<br />
پەلەمپەي كۆكسۈمگە دەسسەۋاتىدۇ.<br />
ئەڭ قىزىل ماشىنا  قىزغىن بۇلاڭچى<br />
قىزلارنىڭ كۆڭلىنى چەيلەۋاتىدۇ. <br />
قىزلارنىڭ كۆڭلىدە ئاتتىن يىقىلسام<br />
قىزلارنىڭ تېنىدە ھايۋانلىنىمەن.<br />
قىزلاردىن دار ياساپ ئېسىلسام ئاڭا<br />
تىخىمۇ ئۆلىمەن، راۋانلىنىمەن.<br />
مەن ئۆلدۈم، دېگەندە قەلبىم مېنىڭكى<br />
قىزلارنىڭ ئىسمىدا چۆلگە قېچىپ كەت.<br />
قۇياشقا مىخلانغان گۈللۈك ئايۋاندا<br />
قاراڭغۇ چۈشلەردىن قۇترار سەلتەنەت.<br />
…<br />
توساتتىن مەن يولنىڭ چىقتىم تېشىغا<br />
ئەي ناخشا، كۆڭلۈمنى قايتۇر ئۆزۈمگە.<br />
مەن شېئىر يېزىشقا يارالغان كىشى،<br />
ئاياللار، غەزەبلىك باققىن كۆزۈمگە.<br />
ئۇ كىمدۇ، دەردىمنى ھارۋىغا قاتقان،<br />
قەدەھتە قاينىغان تەڭرى كۈلكىسى؟<br />
ئەينەكلەر سۇنغاندا ئاسماننى ياشاپ،<br />
يۇلتۇزلار يۈرەككە قېچىپ كەتكۈسى.<br />
ئەڭ گۈزەل بىر ئايال تاۋۇتۇم بولسا،<br />
ئۆلمىدىم تېنىمدىن چىقماي تۇرۇپ جان.<br />
ئاھ سۆيگۈ- مۇھەببەت، شىرىن ئىنتىقام،<br />
جېنىمدىن ئات مىنىپ ئۆتتى قەبرىستان.<br />
كىرلىكتەك يىرتىلغان دەريادىن ئۆتۈپ<br />
شامالنىڭ قانىتى بولۇپ قالدى قان.<br />
مېنى دەپ تۇغۇلغان ئاياللار ئۈچۈن<br />
قىلايمەن ئۆمرۈمنى ئۇزۇن بىر داستان.<br />
بۇ يەردە بىر قىز بار، مىللىتى ئۆلۈم<br />
مېنى دەپ تەڭرىدىن چوغ سوراۋاتقان.<br />
بۇ يەردە بىر قىز بار، مىللىتى شېئىر<br />
مېنى دەپ دوزاخقا ئوت قالاۋاتقان.<br />
بۇ يەردە بىر قىزنىڭ يىرىم قەلبى يوق<br />
دېرىزە ئالدىدا ئايدىن خىجالەت.<br />
تېنىنىڭ ئالدىدا يۈكۈنۈپ بىر قىز<br />
مۇھەببەت ئۈستىدىن قىلار شىكايەت.<br />
ھەممە قىز ئاخىرى بىرلا ئۆلۈمدۇر،<br />
دەھشەتلىك مۇقامغا تاشلايدۇ تۇرمۇش.<br />
كۆڭۈلنى دۆۋىلەپ قويار ھەر باھار<br />
ئەتىرگۈل بەرگىدەك ھەسرەتلىك ئۇرۇش.<br />
4.  قىز<br />
ئون توققۇز يېشىمدا ئون توققۇز باھار،<br />
ئون توققۇز باھاردا ئون توققۇز چېچەك.<br />
ئون توققۇز چېچەككە ئىيتىپ ئەلۋىدا<br />
يىغلايدۇ كۆكسۈمدە بىر قانلىق يۈرەك.<br />
بۇ يۈرەك شارابقا لىق تولغان قەدەھ<br />
بۇ يۈرەك ناخشىدا يارىلانغان گۈل.<br />
بۇ يۈرەك سۆيگۈگە ماڭغان يولۇچى،<br />
بۇ يۈرەك بىر قىزدا ئۆلۈۋالغان چۆل.<br />
خىياللاريۈرەككە تاشلايدۇ ئوتۇن،<br />
يەكشەنبە ئەزەلدىن دوزاخقا تۇتاش.<br />
ئاھ،ئۇ قىز جېنىمنىڭ جانانىسىدە<br />
سەھەردە شەرقتىن بالقىغان قۇياش.<br />
ئاھ ئۇ قىز كىرپىكىم ئالدىدىن ئۆتكەن<br />
يارىدار كىيىكنىڭ ياش يۇقى كۆزى.<br />
ئۇ كىيىك تاغلارغا قاچقاندا ئۈركۈپ<br />
قاپقارا تاشلارنىڭ ئاقارغان يۈزى.<br />
ئۇ قىزنىڭ ئېچىلغان دەرۋازىسى يوق<br />
ئۇ قىزنىڭ ئەينىكى يەتتىنچى ئاسمان.<br />
ئۇ قىزنىڭ قىز بولغان مەسۇم غۇنچىسى<br />
قاراڭغۇ ئورماندا ھۇۋلىغان ھايۋان.<br />
كۆڭلىكى شامالغا ئەتلەس توقۇيدۇ،<br />
گۈل بەرگى ئىشتىنى گاھىدا بۇلبۇل.<br />
پۇتلىرى جىرىڭلاپ قىلغاندا نەغمە<br />
پەلەكمۇ ئۆرگىلىپ ئوينايدۇ ئۇسسۇل.<br />
كۆزىدە چۆچەكچى مىڭ بىر كېچە بار<br />
ھەر كېچە ئۆلىدۇ بىردىن شەھرىزاد.<br />
لېۋىدە كىپىنەك قەبرىستانلىقى<br />
جەسەدسىز كۆڭۈللەر ئۈنلەيدۇ ناشاد.<br />
ئۇ قىز بىر يالىڭاچ شېئىردىن چىققان<br />
ئۇ قىز بىر رەسىمدە كارۋاتتا ياتقان.<br />
ئۇ قىز بىر ناخشىنىڭ قۇرىماس يېشى،<br />
ئۇ قىز بىر ئۆلۈمگە جېنىنى چاتقان.<br />
ئۇ قىزنىڭ چۆل بولۇپ قۇرۇغان تېنى<br />
بىر تەشنا بۇلاقتا ئاقار بۇلدۇقلاپ.<br />
ئۇ قىزنى ھەتتاكى كۆكتىكى ئايمۇ<br />
ئوقۇيدۇ، ئوقۇيدۇ، چەكسىز دۇدۇقلاپ.<br />
ئۇ قىزغا دۇتارنىڭ مەيلى بارمىكىن،<br />
شاخلارنى سۇندۇرۇپ سايرايدۇ قۇچقاچ.<br />
قارلىغاچ كېتىدۇ دەھشەتنى كېسىپ<br />
قان يۇقى پەردىنى غۇۋا قايرىغاچ.<br />
ئۇسسۇلغا سالىدۇ ساراڭ جىنلارنى<br />
گۈلەخچى راۋابلار باياۋانىدا.<br />
چۆكتۈرۈپ ئوينايدۇ مىڭ قەلەندەرنى<br />
تەنبۇرچى مۇقامنىڭ قۇرۇق جامىغا.<br />
ئۇ قىزدا تىز پۈكمەس سۇۋادان تىرەك<br />
ئۇ قىزدا چېچەكلەپ تۇرار جىگدىلەر.<br />
ئۇ قىزدا  تۇراتتى ئىيتىپ ئەلۋىدا<br />
بىر- بىرىگە سانسىز قەبرىلەر.<br />
ئۇ قىزدا قەدىمقى ئاپئاق سوڭەكلەر<br />
ئۆلۈشتىن بۇرۇنقى شانلىق جەسەدلەر.<br />
ئەڭ ئىگىز بىنالار، چوڭقۇر ئازگاللار<br />
يامغۇردەك شارقىراپ يىغلىغان خەتلەر.<br />
پۇللارنىڭ شاراقلاپ سايرىغان ئۈنى،<br />
شارابلار لېۋىدە قېتىپ قالغان قان.<br />
ماشىنا ئۆلگەن كۈن، تۈمۈردەك سوغۇق<br />
سۇلياۋغا ئورالغان بۈگۈنكى زامان.<br />
ئاھ ئۇ قىز… ئۇرۇشتىن ئاتقان يېڭى تاڭ<br />
قۇياشتىن قۇتۇلغان سەلتەنەتلىك قۇل.<br />
ئۆلۈمگە بارمايمەن دېگەن ئەر كىشى <br />
دوزاختىن جەننەتكە ماڭغان ئۇزاق يول.<br />
رەستىدە يالىڭاچ ياتقان ئاي نۇرى، <br />
قاراڭغۇ يوتقاندەك  مۇدھىش ۋە سوغۇق.<br />
چۈشىدىن چىقىپلا ئىزىقىپ قالغان<br />
ھەددىدىن تاشقىرى زۇلمەتلىك يورۇق.<br />
مۇزىكا ئەۋجىدە لەيلەپ تۇماندەك<br />
كۆز يېشى ئېقىتىپ ئەكەلگەن زىندان.<br />
پايانسىز ۋادىدۇر ئۇ قىزنىڭ تېنى<br />
باغلاردەك مېھرىبان، تاغدەك  قەھرىمان.<br />
ئاھ ئۇ قىز قىز تۇرار قىيامەتكىچە،<br />
چۈنكى ئۇ قەلبىمدە نۇرلانغان يوق قىز.<br />
تۇغۇلۇپ مەن ئۆلگەن كۈنى جاھانغا<br />
شەرمەندە يۈزۈمنى قىلغان يورۇق،قىز.<br />
شېئىرنىڭ چېچىنى سۆرەپ كېچىدىن<br />
ئۆلۈمنىڭ كۆزىگە تىقىپ قولىنى،<br />
قاتمۇ- قات ئېچىلغان گۈلنىڭ ئىچىدىن<br />
سۇغارغان تۈرمىنىڭ داغدام يولىنى…<br />
يۈرەكنى مىخلاشنى دەرۋازىلارغا<br />
ئۈگەتكەن سايراشنى زەنجىر- كىشەنگە،<br />
پايانسىز يوتقاننىڭ قاراڭغۇسىدا<br />
  تۈگەتكەن چۈش كۆرۈپ ئانا ۋەتەننى…<br />
جېنىنى بېرىشكە تىلەمچىلەرگە<br />
ھەر كۈنى قۇياشقا مەجبۇرلانغان تاڭ،<br />
ئۆزىنى ئۆلتۈرۈپ ئويناشقا ئەرنى<br />
گۆرلەردىن ياڭرىغان سەۋدايى ئاھاڭ…<br />
ئاھ ئۇ قىز، قولۇمنى قىلار ئاخىرەت<br />
باغرىمدا تىپىرلاپ ئۆلەر رەتمۇ- رەت.<br />
بۇلۇتى ئاسماننى قىلار ئاستىمدا<br />
ئۇ قىزنىڭ كىيىمى گۈزەل تەبىئەت.<br />
ئۇنىڭغا جېنمىنى بېرىپ بولالماي<br />
ھاياتمەن ھەتتاكى مىڭ جەسەدكىچە.<br />
ناخشامنى قەپەزگە سولاپ قويۇڭلار<br />
سوزۇلار بۇ ئۆلۈم قىيامەتكىچە…<br />
5.  يار<br />
قەلبىمگە كەلگەندە يالىڭاچ ئىدىم<br />
تۇراتتى كۆكسۈمدە پارلاپ كېچىلەر.<br />
ئاسمانغا قارايىتتىم، تەڭرى بارمۇ- يوق؟…<br />
ياشىماي تۇرۇپلا ئۆلسە  كىشىلەر.<br />
ئەڭ گۈزەل بىر گۈلنى قىلاتتىم خىيال<br />
ئەينەكنىڭ كەينىدە تۇرسا ئاياللار.<br />
يار يىغلاپ تۇراتتى ئىشتان بېغىمدا،<br />
ئەڭ ئىسسىق قان ئارا چاقنايىتتى باھار.<br />
…<br />
يولنىڭ ئوڭ چېتىدە ماڭسام مۇلايىم<br />
دەسسەلگەن ئەرۋاھلار تۇرماقتا قارغاپ.<br />
ۋەھىمە ياپيېشىل كۆزلۈك پاھىشە<br />
ئاياللار يىرتىلغان يۈرەكنى ياماپ…<br />
تاپاننىڭ ماتكىسى غايەت قىزىل گۈل<br />
ساڭگىلاپ ئېچىلغان ئىدى ھاياجان.<br />
كارۋاتنى قوغلىغان كېسەل مۇھەببەت<br />
مادارسىز تۈنلەرنى قىلاتتى ماكان…<br />
ئىزىمدا قەبرىلەر پۇلاڭلىتار قول<br />
مەن قاچان كەتكەنمەن قۇياشنى كۆزلەپ؟<br />
يولۇچى ئۆلۈمنى كىرگۈزسەم ئۆيگە<br />
بېرەرمۇ تەڭرىدىن ھېكايە سۆزلەپ؟<br />
ئاھ تەڭرى، مەن ساڭا بولدۇم ئىنتىزار<br />
سەن مېنى قۇل قىلساڭ دېگەيمەن جانان.<br />
قۇلىغا ئىگىسى بەرمىسە قەلەم<br />
نەپرەتلىك تەقدىرنى يازىدۇ قاچان؟<br />
بۇ يولدا ئاتلارنىڭ يايلى قارا چاچ<br />
كەتكەن چۆل- قەلەندەر، سەۋدايى جاھان.<br />
ئۆلۈمنى ئىچىمگە قويدۇم توشقۇزۇپ<br />
ياشايمەن ھەر كۈننى بىر- بىرلەپ ئاسان…<br />
ھەر كۈنى مەن ساڭا كېتىۋاتىمەن<br />
يىقىندا كۆرۈنگەن يىراققا قاراپ.<br />
يەتتىنچى ئاسماننىڭ پەلەمپىيىدىن<br />
بىر- بىرلەپ چۈشىمەن چېچىڭنى تاراپ.<br />
يار دېگەن دار ئەمەس دېمىدىم ھامان<br />
مەرمەردەك تېنىڭدىن قەلبىمنى ياساپ،<br />
مەن يازغان شېئىردا دوزاخ بارمۇ- يوق،<br />
ئاھ، سېنىڭ ئىشقىڭدا ماڭا ئوت قالاپ؟…<br />
ئاھ سېنىڭ ئىشقىڭ ئوت، ئىشقىڭ قىزىل ئوت<br />
ئوتلارنى ئۇلغايتىپ تۇرغۇچى سەن يار.<br />
جەھەننەم ئېيىنىڭ بىرىنچى كۈنى<br />
تاۋۇتقا ئەگىشىپ كەلگۈچى سەن يار.<br />
جۈپ چەشمە بۇلاقتىن ئوخچۇپ ئاقار قان<br />
زەنجىرلەر تارتىلغان ئايدىن قۇياشقا. <br />
قان يۇقى كىرپىكلەر سايرار لاۋۇلداپ<br />
دىلدىكى ياغلىقنى قانغا بوياشقا.<br />
مېنىڭ زار قەلبىمنى تۆگىگە ئارتىپ<br />
يالىڭاچ چۆللەردە يۈرگۈچى سەن يار.<br />
ئاداققى جېنىمنى تېنىمدىن  يېشىپ<br />
بىر تامچە قېنىمدا كۈلگۈچى سەن يار.<br />
…<br />
سەن ئۈچۈن رازىمەن مىليۇن جەسەدكە<br />
رازىمەن ياشاشقا قىيامەتكىچە.<br />
تاملارنى كۆڭۈلدىن چاقاي ساراڭدەك<br />
ئۆلتۈرەي ئۆلۈمنى مۇھەببەتكىچە.<br />
يار!… دېگەن  ئاغزىمدىن ئاقسۇن قىزىل قان<br />
يۈزۈمنى يىرتاي ھەم كۆزلىرىڭ بىلەن.<br />
قەبرەمدە ئۆزۈمنى يالاي مۈشۈكتەك<br />
جېنىمنى قۇرۇتاي سۆزلىرىڭ بىلەن.<br />
ئورماندا شاخلىرىڭ بىلەكلىرىمدۇر<br />
ئەينەكسىز شەھرىڭگە كىرەي يالىڭاچ.<br />
سەن مېنى ئۆلتۈرمە، سېنى دەپ ئۆلەي<br />
قاراڭغۇ چۈشۈڭدە بولغاندا قاچ- قاچ.<br />
مەن سېنى ئۆلۈمدەك قورقۇپ سېغىناي<br />
مەن سېنى ناخشىدىن چىقاي قۇتقۇزۇپ.<br />
ئاھ سەندەك يالغۇز ھەم دەھشەتلىك مەينى<br />
ئىچەي مەن تېنىڭگە لىپلىق تولدۇرۇپ.<br />
سەن ئوڭدا ياتقاندا قۇياش بولۇپ مەن<br />
باياۋان تېنىڭگە قىلاي جان پىدا.<br />
يۈگۈرەي جەسەدكە كۆرگىلى سېنى<br />
بىر سىقىم توپىغا قىلىپ ئىلتىجا…<br />
بۇ ئالەم يار بىلەن لىق تولغان دەيدۇ<br />
بۇ سېنىڭ يوق بولغان بارلىقىڭمىدۇ؟<br />
يۈرىكىم يار ئۈچۈن ئۆلمىدىڭ دەيدۇ،<br />
بۇ سېنىڭ ئاداققى يارلىقىڭمىدۇ؟<br />
يامغۇرلار سىمىلدار تەشنالىق بىلەن<br />
سېنى ھەر ئويلىسام زېمىندەك يېتىپ.<br />
ئىچىمدە بولساڭ گەر تېشىمدا يوقسەن<br />
مەن قانداق ئۆلىمەن، چىقمىساڭ قېچىپ.<br />
قېچىپ چىق، بۇ يورۇق ئالەمگە ئەي يار<br />
گۈركىرەپ چاپماقتا سانسىز ماشىنا.<br />
قاقاقلاپ كۈلمەكتە پۇللار قىپقىزىل<br />
شارابلار مەست بولۇپ قۇسماقتا راسا.<br />
كىيىمنى يالىڭاچ قىلغان ئاياللار<br />
تېنىدىن زىرىكىپ سالماقتا چۇقان.<br />
ناخشىلار يۈزىگە كەينىنى قىلىپ<br />
ئەڭ سۇيۇق چۈشلەرنى قىلماقتا راۋان.<br />
ئېتىزدا مىڭلىغان ئەمگەكچى خەلق<br />
چاپماقتا كەتمەننى جەننەتكىچە تا.<br />
يىگىتلەر قىزلارنى يىتىلەپ يۈرۈپ<br />
كەتمەكتە كىنودەك ئۆلۈپ، ئاھ خۇدا…<br />
قېچىپ چىق، ئىچىم بىر زۇلمەتلىك ساراي<br />
تۈرمىگە سولانغان قەبرىدىكى شام.<br />
قان- زەرداپ ئۇسۇلغان بىر ئەسكى چىلەك<br />
ئۆلۈمدىن ئۆزگە ئاھ، ھىچنىمە يوق جام.<br />
تولغاندۇر ۋەھىمە، قانلىق ئىنتىقام<br />
ۋەسۋەسە، جىنايەت، شېئىر… ئۇنىڭغا.<br />
ئەبەدىي ئۆلەلمەي، قانداق ئازاب بۇ<br />
دوزاقتا قىينىلىپ… نە كۈن بۇ ساڭا؟!<br />
قېچىپ چىق، توختىما مىنۇت، سېكىنۇت،<br />
قېچىپ چىق، قېچىپ چىق، قېچىپ چىق ھامان.<br />
سەن چىقىپ بولغاندا ئاندىن مەن ئۆلەي <br />
ئاھ، سېنىڭ ئىشقىڭدا بولۇپ قەھرىمان!<br />
6.  شېئىر<br />
مەنكى بۇ زەھەرنى ئۆلگەندە ئىچكەن<br />
مەنكى بۇ سۆزلەرنى قىلغاندا جەسەت.<br />
تىلىمدا ئاققاندا سۆزلەر توپانى<br />
غايەت زور كىمىدە ئاقار قىيامەت.<br />
بىراقلا يىغلىدىم ئاسمان ۋە پەلەك<br />
ئاھ ئازاب سەن ماڭا قەدەھنى ئۇزات.<br />
جېنىمنى بەرمەيمەن ياردىن بۆلەككە<br />
تۇپراققا ئاداققى تىنىقىمنى چات.<br />
ئىزىقىپ يۈرمىسەم تاپالمىدىم يول<br />
چۆل دېگەن ئايالنى مۇقاملارغا سات.<br />
يالىڭاچ بولغۇچى كۆرسەت ئۆزۈڭنى، <br />
تېنىڭدە كولانغان لەھەتلەردە يات…<br />
ئۇ كۈنى چۈشىدىن ئويغاندى كارىۋات<br />
ئۇ كۈنى ئەتىرگۈل كېسەل مۇھەببەت.<br />
قۇياشقا بېرىلگەن ئاخىرقى تۈندە<br />
كۆزۈمدىن باشلاندى قاپقارا زۇلمەت.<br />
تۆشۈكلەر ئېچىلدى يىرىم كېچىگە<br />
ئارقىسى تارتىلدى ئالدى تەرەپكە.<br />
يىغلىدى قايغۇدىن ئىگىز ئولتۇرۇپ<br />
بىلمىدى، بىلىمدىن قايتىپ ئەدەبكە.<br />
ھەر يەردە بىر يەرنىڭ تاش- تۇپراقلىرى<br />
ھەر كىمدە بىر ئادەم كۆتۈردى چۇقان.<br />
ئۇ دېدى: مەن بىلەن كەتكىن خۇداغا،<br />
پەقەتلا كەتمەسلىك يولدۇر ئەڭ راۋان.<br />
ئەينەكلەر چاققاندەك ئاسمانلىرىنى<br />
يىرتىلغان قىز دېدى شېئىر ئۆزىنى.<br />
قاغىلار چوقۇلاپ بىر جۇپ كۆزىنى<br />
قانلارغا بويىدى ئاپئاق يۈزىنى.<br />
قانلارنىڭ ئىچىدە بېلىنى تولغاپ <br />
كۆز يېشى كۈلەتتى شاللاق ھەم رەسۋا.<br />
ئورنىدىن تۇراتتى بىردەم يۈگۈرۈپ<br />
يۈكۈنۈپ كېلەتتى دارنىڭ ئالدىغا:<br />
ھەيرانمەن دار سېنىڭ ئىگىزلىكىڭگە<br />
ساڭا كىم ئېسىلىپ ئاسماندا ياشار؟<br />
نىچۈن بار قىلىشقا كەلگەندە ئۆلۈم<br />
ئۇپۇقتا لەپىلدەر يەنە  بىر باھار؟<br />
بۇ ئورمان كىملەرنىڭ پۇت- قوللىرىدۇر<br />
بۇ جاڭگال قەيەرگە كېتىۋاتقان جان؟<br />
ھۇ!… دېگەن قايسى چۆل بەدىنىمدىكى<br />
خۇدا دەپ قەلبىمدە ئىڭرىسا ئىمان…<br />
خىيالنىڭ تۈكلىرى ئۇزۇن ۋە قارا<br />
قۇرتلار چېچەكلەر ئارمانلىرىدا.<br />
ئەڭ خۇشال قايغۇلار يارنى سېغىنار<br />
كۆڭۈلنىڭ قاراڭغۇ ئايۋانلىرىدا. <br />
دەريامۇ يىغلىغان شىلدىرلاپ ئەبەد<br />
پەقەتلا بىر پارچە قول ياغلىق ئۈچۈن .<br />
ھىچقاچان بولغاندۇر مىسرالار ئارا<br />
بولماستىن مەن ياشاپ تۇرغاندا بۈگۈن.<br />
ئاسمانلار ئۆلىدۇ قەپەزدىن چىقىپ<br />
چىقمىسۇن شۇڭلاشقا دىلدىن شېئىرمۇ.<br />
بۇنى كىم ئىيىتمىغان بولسىمۇ ماڭا<br />
ئۇنتۇشلار ئاقىۋەت شۇنداق ئىغىرمۇ؟<br />
مەن چەككەن بۇ ئازاب، ھەسرەت- نادامەت<br />
مەن تۇرغان يالىڭاچ، سۈرگەن پاراغەت،<br />
مەن تۇتقان ئاتەشلەر، ماڭغان نەپەسلەر<br />
مەن تۇرغان ئۆلۈكلەر، كەتكەن ھەۋەسلەر…<br />
كىرلەشكەن ئاخشاملار، جىنلار، بالىلار<br />
كىتابلار، ئۇرۇشلار، قانلار، چېچەكلەر،<br />
ئوق ئاتقان گۈللەر ھەم شىھىت يۈرەكلەر<br />
كىرپىكلەر، بارماقلار، قوللار، بىلەكلەر…<br />
دەھشەتلىك تۈڭلۈڭلەر، قىزغىن يىلانلار<br />
ئاي ئىيىتقان يۇلتۇزلار، پەشتاقلىق دىللار<br />
ھەممىسى يالتايغان شېئىر بولۇشتىن<br />
قالمىغان بىھىساب، چەكسىز ۋە غايەت…<br />
بولۇشتىن بولماسلىق شۇنداق خۇشالمۇ<br />
مەن قاچان بولمايمەن، چاۋاك چالىمەن؟<br />
مەن قاچان مەن ئەمەس، قاچان ھىچقاچان، <br />
جېنىمنى ئۆلگەندەك يولغا سالىمەن؟<br />
ئەرشتىن ساڭگىلاپ تۇرار يالغۇزلۇق<br />
بۇ گۈلنى تاشلىدى زېمىنغا ھىچكىم.<br />
قۇتۇلۇپ ئۆلگەندە ئادەم بولۇشتىن<br />
تۇپراقنى يىتىلەپ يۈرەتتى ھەر كىم.<br />
سورىدىم:  قەيەرگە بارىدۇ تۇپراق،<br />
قويساڭچۇ سەن ئۇنى ئۆلۈكتە بىر دەم؟<br />
دېدى ئۇ: تەڭرىنىڭ دەسمايىسى ئۇ<br />
ھەر كۈنى ئۇنىڭدىن ياسايدۇ ئادەم…<br />
7. شائىر<br />
بەش يۈز يىل بۇرۇنقى سايرىغان قاغا<br />
نەقەدەر قارىسەن، نەقەدەر ئۇزاق؟<br />
چۈش كۆرگەن كارۋاتلار قوپقاندا سەندىن<br />
قەلبىڭدە پارلىغان ئۇ قانداق پىراق؟<br />
ئاسماننى قانىتىڭ ئاستىغا ئېلىپ<br />
تۇرىسەن تىرەكنىڭ ئۇچىدا زۇلمەت.<br />
سېنى بۇ كېچىلەر قانداق ئايرىغان<br />
تالۇ- تال چاچلاردىن ئەبەدىل- ئەبەد؟<br />
بۇزدى بۇ  زەھەرنى كىمنىڭ ھەسىلى،<br />
بىر قەدەھ يىغلاپلا  مەست بولدى شاراب.<br />
ئۆلۈشكە تاشلىغان ھەر بىر قەدەمنى<br />
ئاستا ئاھ، بەك ئاستا تۇرماقتا ياشاپ.<br />
مەن ساڭا ئىيتىمەن تۇغۇلغىنىمنى<br />
ئۆلۈمدىن ئۆلۈمگە يۈگۈرگىنىمنى.<br />
شېئىرنىڭ دەردىدە تەڭرىمگە قاراپ<br />
ئۆزۈمنى ئۆزۈمگە تۈكۈرگىنىمنى…<br />
ھىچقاچان بولسىمۇ بولىدىغان ئىش<br />
تىخىچە بولمىغان قەبرىسىزلىكىم،<br />
ئاھ، پۈتكۈل ئايالغا قىلىپ جان پىدا<br />
سۆيگۈسىز دۇنياغا يۈكۈنگىنىمنى…<br />
ئۆلىمەن، ئۆلىمەن… دەپلا ياشىدىم<br />
ماشىنا غۇيۇلداپ ئۆتەر ئۈستۈمدىن<br />
بىنالار بېشىمدا تۇرار قەد كېرىپ<br />
بەك ئېغىر كېسەلمەن پانى ئالەمنىڭ<br />
نازۇك ۋە ئۇياتلىق بەدىنىدىكى،<br />
يامغۇرلۇق خىيالدىن كېچىپ ئۆتىمەن<br />
ئاھ، بىرلا كارۋاتلىق قەبرەمدە يېتىپ<br />
ئۇ يورۇق دۇنيادىن كىمنى كۈتىمەن؟…<br />
باھارنىڭ قايغۇلۇق بىر ئەتىگىنى<br />
بىلمەيمەن، شېئىردىن باشقا بىر ئايال.<br />
يۈزۈمنى سىلىغان يوپۇرماقلىرى<br />
كۆڭلىكى ئاستىدىن چاقىرغان خىيال…<br />
بۇ مېنى ياشاشقا ئەۋەتكىنىڭمۇ،<br />
ئەي تەڭرى!… دەيمەن- دە بەزى ۋارقىراپ.<br />
مەن ئەمدى ئەينەكلەر ھەققىدە سۆزلەپ<br />
كۆكتىكى دەريانى ئاقاي شارقىراپ.<br />
سۆزلەرمۇ ئورنىدىن قوزغالسۇن ئەمدى<br />
تۈك باسقان كېچىلەر كەتكەن شەپەقتە.<br />
ھاياتنىڭ قاراڭغۇ ۋاگونلىرىدا<br />
ۋاقىتنىڭ قۇيرۇقى ھۆلدۇر ھەمىشە.<br />
ئولتۇرۇپ تەبەسسۇم گۈللۈكلىرىدە<br />
ئەسلەي ئىھ، تۈرمىنىڭ تاملىرىنى مەن.<br />
تاملارنىڭ چاچلىرى كىمنىڭ قولىدا،<br />
شەپقەتسىز ھېسسىيات سەۋەبى بىلەن؟<br />
ئا. ئۇيغۇر سولانغان تۈرمىنىڭ تېمى <br />
سوقۇلغان قاتمۇ- قات يورۇقلۇق بىلەن.<br />
ئۇندىكى ئەڭ يورۇق تاملىق كامىردا<br />
ئۇ شېئىر يازاتتى خۇشاللىق بىلەن.<br />
مۇتەللىپ سولانغان تۈرمىنىڭ تېمى<br />
سوقۇلغان ئىدى گۈل- چېچەكلەر بىلەن.<br />
ئۇندىكى قىزىلگۈل تاملىق كامىردا <br />
ئۇ شېئىر يازاتتى قىزىللىق بىلەن.<br />
ئاھ مېنىڭ تۈرمەمنىڭ بىرمۇ تېمى يوق<br />
تامغا شېئىر يېزىشتىن ئۆزگە مەن نىمە؟<br />
خەلقىمنىڭ ئالدىدا مەيدەمنى كېرىپ<br />
ئەمدى نە يۈزۈمدە قىلاي تەنتەنە؟!…<br />
ھا،ھا،ھا… ياق، ياق، ياق… مېنىڭ خەلقىم مەن<br />
مەن مېنىڭ خەلقىدۇر ئىتنىڭ تۈكىدەك<br />
ھەركۈنى ئۆلسەممۇ قالمايمەن تۈگەپ.<br />
ئۆلۈكۈم ئۇچرايدۇ قەدەم- قەدەمدە<br />
ئۆلىمەن مەن يەنە ھەسسە-  ھەسسىلەپ.<br />
ئۆلۈشنىڭ بۇ قەدەر ئالىيجانابلىقى<br />
ئۆلۈشنىڭ چىنلىقى، گۈزەللىكى ھەم<br />
نەقەدەر يۈكسەكتۇر ئۆلتۈرۈشتىن ئاھ!<br />
ئەگەردە ئاسماندا ياشىغان بولسام<br />
بولاتتىم چوقۇمكى ئۆلگۈچى ئىلاھ…<br />
شۇ چاغدا ئەشەددى ئاسىي ئاتالدىم<br />
بولمىغاچ تۈرمەمنىڭ بىر تالمۇ تېمى.<br />
ئۆلگەچ مەن ھەركۈنى سانسىز- ساناقسىز<br />
شۇ قەدەر قىزغىن ۋە شۇنچە سەمىمىي.<br />
مەيلىلا، ئالدىمدا يول يوقتۇر مېنىڭ<br />
كەينىمدە بىر تالمۇ قەبرە قالمىغان.<br />
كۆتۈرۈپ بىر ئۆزۈم جىنازامنى مەن<br />
شەمۇ- شە، دەشتمۇ- دەشت يۈرەي سەرگەردان.<br />
يار دېسەڭ يالغۇز بول دېدى بىر كىتاب<br />
نەكى، مەن يالغۇزمەن خۇدادىن بۆلەك؟<br />
كېلىڭلار، ۋەتەننى تېپىۋىلىڭلار<br />
يېرىلىپ كەتمەكتە مەندىكى يۈرەك…<br />
8.  ھىچكىم<br />
بۇ بوشلۇق، مەنىسىز تىل ئۈستىدىكى<br />
چۈشتىكى جاڭگالدا كۆرۈنەر غۇۋا.<br />
ھىچكىم يوق ئولتۇرغان ئورۇندۇقلاردا<br />
كىم ئاستا ئورنىدىن تۇرماقتا ئالغا!…<br />
ئۇھ!… مېنى ئاتاشتىن قىلىڭلار جۇدا<br />
مېنى بۇ ئىسمىمدىن قىلىڭلار ھالاك،<br />
تېنىمنىڭ مەزمۇت ھەم بەردەملىكىنى<br />
قاراڭغۇ كىيىمگە يېقىڭلار چىراق.<br />
مېنىڭ بۇ دەھشەتلەك نامۇ- ئەمالىم<br />
قۇرتلاردەك ياشاشقا قىلماقتا مەجبۇر.<br />
تىرەمنى سالماقتا ئىدىم تاڭغىچە<br />
گۆشۈمنى ئىشقىمغا قاقلاپ بەھوزۇر…<br />
تىز پويىز كەلمەكتە ئاق سۈتنى ئېلىپ<br />
كەتمەكتە بۇ يەرلەر ئادەمسىزيەرگە.<br />
ئورمانلار يولۇچى بولۇۋالماقتا<br />
ئاياللار ئورنىدىن تۇرماقتا ئەرگە.<br />
ئىشتاننىڭ بېغىدا باققان بالىلار<br />
مۇھەببەت ئالدىدا قالار ئىشتانسىز.<br />
بىلمەيدۇ شېئىرنى مەڭگۈلۈك ماكان<br />
كېچىدە تېنىدىن قېچىپ چىققان قىز.<br />
قۇم كۆچۈپ، مۇقامنى ئېلىپ كەتكەن ئاي<br />
يۇلتۇزغا سۆزلەيدۇ قايسى دەريانى؟<br />
سالىدۇ توختىماي كىيىملىرىنى<br />
كۆرسەتمەك بولۇپ ئۇ شەرمى- ھايانى.<br />
بىلمىدىم بۇ قارلىق كېچىدە ئۆلسەم<br />
مەن ئۈچۈن ئورنىدىن تۇرىدىغان تاغ…<br />
چۆلنى بىر بۇلاققا قاندۇرغان جەرەن<br />
قەبرىدە سوڭەكچى ياندۇرغان چىراغ…<br />
ئاھ خۇدا!… مەن خۇدا دېگەندىن كىيىن<br />
يوقۇلۇپ كەتسەم ئاھ، يۇمشاق ۋە شىرىن.<br />
بولمىسام تۈنۈگۈن ئولتۇرغان يەردە<br />
لەۋلەرگە چىشىمنى قانىتىپ شىرىن…<br />
بولمىسام كىتابنىڭ گۈلزارلىقىدا<br />
گۈللەرنىڭ بەرگىدە كىپىنەك جەسەد.<br />
بىلمىسەم تېنىمنىڭ قايسى يېرىدە<br />
ماڭا بۇ ھاياتنى بەرگەن تەبىئەت؟!…<br />
شۇ چاغدا ئاستىمدا ئۇچقۇر ماشىنا<br />
قولۇمدا يالقۇندەك ھارارەتلىك پۇل.<br />
شۇ چاغدا پۇتلىرىم ھەر بىر مۇقامدا،<br />
يۈزلىرىم ئاسمانغا قارايدىغان قۇل…<br />
شۇ چاغدا پىت باسقان قەبرىستانلىقىم<br />
ئەرۋاھلار ئاقىرىپ ئوينايدىغان توي.<br />
شۇ چاغدا بۇ چاغدىن بەكمۇ يىراقتا<br />
بىر قەدەھ شاراب ئاھ، شىرىن ۋە خۇشبۇي…<br />
مېنى مەن بىر پىچاق بىلەن ئۆلتۈرمەس،<br />
ئۆلتۈرمەس سىرتماق ھەم ھەتتا ئوق بىلەن.<br />
ئۆلتۈرمەس بىر شانلىق كىشى ھەتتاكى<br />
چىقىرىپ قەلبىدىن لىپمۇ-  لىق ۋەتەن!…<br />
مېنى سۆز ئۆلتۈرەر، سۆزسىز ئۆلتۈرەر<br />
ئۆلتۈرەر، ئۆلتۈرەر، چەكسىز ئۆلتۈرەر.<br />
مەن سۆزلەر ئىچىدە سۆزلەۋاتقاندا<br />
ئۆلۈمنى ياشاشقا شېئىر كەلتۈرەر.<br />
ئۇ شېئر سۆزلەرنىڭ خانىقاسىدۇر،<br />
سەجدىدە كۇپرىدىن قايتماس خىيالى.<br />
ئۇ شېئىر سۆزلەرنىڭ رەھنىماسىدۇر<br />
قۇتۇلۇش ئۈچۈن ھىچ يوقتۇر ئامالى.<br />
ئۇ شېئىر سۆزلەرنىڭ قاتىلى گويا<br />
توپلىشىپ ئۆلىدۇ كىتابتا خەتلەر.<br />
ئۇ شېئىر سۆزلەرگە چۈمۈلگەن دەريا<br />
ئىچىدە چۆل بولۇپ كەتكەن جەسەدلەر…<br />
ئۇ شېئىر ھېچنىمە سۆز بولمىغاندا<br />
ھىچكىم ئۇ شېئىرنى يېزىۋاتقان مەن.<br />
بىر سۆزدىن بىر سۆزگە كېتىۋاتقاندا<br />
ئۆلۈمدىن ئۆلۈمگە قېچىۋاتقان مەن…<br />
ھازىر مەن قۇتۇلغان شېئىر يېزىشتىن<br />
ھازىر مەن بۇرۇندا بەلكىم يوق ئىدىم.<br />
كىمكى بىر نامەلۇم دۇدۇقلىغاندا<br />
دەڭلار بۇ شېئىرنى يازمىغان ھىچكىم!<br />
9. ئۆلۈش<br />
ئاداققى بىر شىرىن تىنىقتىن كىيىن<br />
گۈزەل بىر شېئىردەك ئاخىرلاشتى تەن.<br />
تۈگىدى سۆزلەرمۇ شارابتەك گويا<br />
تۈگىدى مۇھەببەت، ئەل- يۇت ۋە ۋەتەن…<br />
مېنى كىم ئۆلتۈردى، ئۆزۈممۇ، ئەمەس؟<br />
خەير! دەپ باشلانغان بىر بەت سالام خەت؟! <br />
باھارنىڭ بىر تامچە ئىللىق يامغۇرى،<br />
ئىچىمدە تۇغۇلغان چاغدىكى جەسەت؟<br />
ئەزەلدىن مەندىكى يوشۇرۇن كېسەل،<br />
بىنانىڭ ئونىنچى قەۋىتى ياكى؟<br />
ئارغامچا، بىر پاي ئوق، پىچاق يا زەھەر،<br />
خۇدىنى يوقاتقان ماشىنا چاقى؟…<br />
مۇھەببەت، قاتىللىق، ئۇرۇش، يەر تەۋرەش<br />
ئوت كېتىش، سۇ بېسىش، قورقۇش، ۋەھىمە؟<br />
بىر دەھشەت ئىنقىلاب، ساندۇق- ساندۇق قان،<br />
چىرايلىق ئاياللار قىلغان تەنتەنە؟!…<br />
مېنى كىم ئۆلتۈردى، ئۆلتۈردى مېنى<br />
شاتلىقمۇ، يا ئۇنىڭ ئازابلىرىمۇ؟<br />
ئۇلار ئادەم ئۆلتۈرىدىغان<br />
ئەزرائىلنىڭ ئەسۋابلىرىمۇ؟!…<br />
مەن ئۆلدۈم… سوراڭلار سۇئالىڭلارنى<br />
مەن ئەمدى سېلەرگە بەرمەيمەن جاۋاب.<br />
سېلەر مېنى كۆرەلمەيسىلەر<br />
سېلەرگە مەن مەڭگۈ تۇرىمەن قاراپ.<br />
ئىسمىمنى ھەرقانچە چاقىرساڭلارمۇ<br />
ھە!… دېگەن ئاۋازىم كېتەر ئەبەدكە.<br />
چىلايدۇ پەرىشتە قاناتلىرىنى<br />
سىلەر گۆش يېمىگەن سىسىق جەسەدكە.<br />
مەن ئۆلدۈم… سىلەرنى قىلىشقا ئۆلۈك<br />
مەن ئۆلدۈم… سېلەرنى تۈگىتىشكە يەپ.<br />
يەنە يۈز مىڭ يىللىق دوزاختىن كىيىن<br />
(ئىچىم بىر جەننەتتۇر) تىرىلىڭلار دەپ…<br />
…<br />
سېلەر ھېچ قورقماستىن تىللاڭلار ئەمدى:<br />
ئىدى ئۇ بىر مەجنۇن، ئاشىق- قەلەندەر.<br />
ئۇ شېئىر يازاتتى يارنى ئۆلتۈرۈپ<br />
ۋۇجۇدى بايراقتەك ھەردەم لەپىلدەر.<br />
ئىچىدىن چىقاتتى گويا ئۆلۈمدەك<br />
تېشىدا تۇراتتى دائىم بىز بىلەن.<br />
ئايالنىڭ تېنىنى سىزاتتى تاڭغا<br />
ئۆزىنىڭ چۈشىنى كۆرمەيىتتى قەستەن.<br />
ئۇ ھامان ئۆلمەكچى ئىدى كۈندۈزدە<br />
ياشايىتتى شۇڭلاشقا يىرىم كېچنى.<br />
تېنىنى سۇندۇرۇپ قىلاتتى ھاسا،<br />
تالاغا قوغلايىتتى ئۆينىڭ ئىچىنى.<br />
ئۇ دەھشەت قارىغۇ ئىدى قۇياشتەك<br />
ئۇ زۇلمەت گاس ئىدى ئايسىز، يۇلتۇزسىز.<br />
ئۇ ئىدى ئەڭ شاۋقۇن- سۈرەنلىك گاچا<br />
ئۇ ئىدى ئۆزىگە ئەگەشمىگەن ئىز…<br />
تىللاڭلار: كارۋاتنى قىلاتتى سەرسان<br />
ئوتنى گۈل ئېچىدە ئېچىلدۇراتتى.<br />
يالىڭاچ يىغلىسا ئاينىڭ شېخىدا<br />
قەلبىنى شېئىرلار كۆرۈپ قالاتتى.<br />
خەتلەرنى كىتابتىن قوغلىۋەتتى ئۇ<br />
ئۇرۇشلار توختىسۇن دېدى تارىختا.<br />
مېنى كىم ئۆلتۈرسە خۇدادۇر دېدى،<br />
ئۇ ئۆلدى ئاخىرى، كەتتى خۇداغا!…<br />
10. كىيىن<br />
خۇشاللىق، تەنتەنە، بۇرچ ۋە ۋىجدان<br />
ئار- نۇمۇس، شان- شەرەپ، غەزەپ- نەپرەت ھەم<br />
رەزىللىك، چۈشكۈنلۈك،   سۆيگۈ ۋە قىساس…<br />
يوق<br />
گوياكى چىنىدەك پاكىز بىر ئالەم<br />
تۇراتتى ئالدىمدا پىچىرلاپ ماڭا:<br />
سەن كىم دەپ سورىسا: دېگىن مەن ئادەم<br />
ئۆلۈشنى بىلمەيمەن تۇغۇلمىغاچقا<br />
ئىسمىمنى بىلمەيمەن چاقىرمىغاچقا<br />
كۆرمەيمەن تېنىمنىڭ يالىڭاچلىقىنى<br />
قەلبىم يوق ھەتتاكى ئۆزۈم ياتقۇدەك<br />
بۇ ئالەم پەقەتلا مەنلا پاتقۇدەك<br />
بىلمەيمەن، بىلىشتىن نۇرغۇن ئىلگىرى<br />
ھازىرقى ھىچيەردە تۇرغان ھىچكىممەن…<br />
يەنە بىر ئالەملىك ئەلمىساقتىكى<br />
ئەگەردە ئىككىنچى ئادەم بولسام مەن<br />
قوۋۇرغامنى ئوبدان ساقلايمەن،<br />
مەڭگۈلۈك پايانسىز ئادەم بولغىلى<br />
ھەر يەردىن كېلىپ مەن ماڭا تولغىلى<br />
ئېتىمەن مەڭگۈلۈك قۇلاقلىرىمنى<br />
سۆزلەشكە باشلىسا ئايال قوۋۇرغام…<br />
يەنە بىر ئادەم- ئۇ مېنىڭ دۈشمىنىم!<br />
…<br />
——————-<br />
<br />
				<p class="author">
					<strong>sherqi</strong>
				يوللانغان ۋاقتى 2015-2-24 20:48:16	</p>
			<h3></h3>
		قارىغاندا جەسەت ئىلگىرى يوللىغان شېئىرلانى باشقىدىن ئوقۇپ چىقسام بولغىدەك .				<p class="author">
					<strong>Kanji</strong>
				يوللانغان ۋاقتى 2015-2-25 10:43:18	</p>
			<h3></h3>
		ئالامەت 			<div class="page">
		بەت: 
<strong>[1]</strong> 
	</div>
</div>

<div id="end">
	:
	<a href="./izdinish62537.html" target="_blank"><strong>غوجىمۇھەممەت مۇھەممەت«</strong></a>
</div>
<br />
<center>
		<div id="footer">
		Powered by <strong><a target="_blank" href="./www.discuz.net">Discuz! X2.5 Archiver</a></strong>   © 2001-2012 <a target="_blank" href="./www.comsenz.com">Comsenz Inc.</a>
		<br />
		<br />
	</div>
</center>
</body>
</html>
