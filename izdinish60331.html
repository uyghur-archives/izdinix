<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">

<head>
<meta http-equiv="Content-Type" content="text/html; charset=UTF-8"/>
<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-143956760-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());
  gtag('config', 'UA-143956760-1');
</script>

<base href="./" />
<title>سىيىت نوچى ھەققىدە داستان</title>
<link href="./izdinish60331.html" rel="canonical" />
<meta name="keywords" content="سىيىت نوچى ھەققىدە داستان ئىزدىنىش تور بېكىتى" />
<meta name="description" content="سىيىت نوچى ھەققىدە داستان ئىزدىنىش تور بېكىتى ,ئىزدىنىش تور بېكىتى" />
<meta name="generator" content="Discuz! X2.5" />
<meta name="author" content="Discuz! Team and Comsenz UI Team" />
<meta name="copyright" content="2001-2012 Comsenz Inc." />
<style type="text/css">
	@font-face {
		font-family: "Alpida Unicode System";
		font-weight: normal;
		src:url(/aus.eot); /* IE */
		src: local("Alpida Unicode System"), url("/aus.ttf") format("TrueType"); /* non-IE */
	}
	* { word-wrap: keep-all; }
	body {direction:rtl;font-family: alpida unicode system, ukij tuz tom, Verdana;FONT-SIZE: 15px;MARGIN: 0;color: #000000;background: #ffffff;}
	img {border:0;}
	li {margin-top: 8px;}
	.page {padding: 4px; border-top: 1px #EEEEEE solid}
	.author {background-color:#EEEEFF; padding: 6px; border-top: 1px #ddddee solid}
	#nav, #content, #end {padding: 8px; border: 1px solid #EEEEEE; clear: both; width: 95%; margin: auto; margin-top: 10px;}
	#header, #footer { margin-top: 20px; }
	#loginform {text-align: center;}
</style>
</head>
<body vlink="#333333" link="#333333">
<center id="header">
<h2>ئىزدىنىش تور بېكىتى</h2>
</center><div id="nav">
	<a href="./">ئىزدىنىش مۇنبىرى</a> › <a href="./?fid-106.html">نەسرىي ئەسەرلەر</a> › سىيىت نوچى ھەققىدە داستان</div>

<div id="content">
			<p class="author">
					<strong>dunya</strong>
				يوللانغان ۋاقتى 2014-10-22 14:50:21	</p>
			<h3>سىيىت نوچى ھەققىدە داستان</h3>
		<br />
قەشقەر خەلقنىڭ پىغانلىق كۆز يېشى بىلەن قوشۇلۇپ ئاققان تۈمەن دەرياسى بويىدا ، كوزىچى يار بېشى قوينىدا سېيىت ئىسىملىك بىر ئەزىمەت بارلىققا كەلدى . ئۇ شىرنىڭكىدەك كەڭ كۆكرىكى ، يولۋاس تاپىنىدەك ئالقىنى بىلەن ھەممىنى ئۆزىگە جەلپ قىلدى . تۆت دەرۋازىنىڭ ئىچى ۋە تېشىدىكى غېرىپ - غۇرۋا ، يىتىم يېسىرلار ئۇنى ئۆزىگە ئاشىنا بىلدى.<br />
    ئۇ ئونبەش ياشقا بارغاندا تۆشۈك دەرۋازىدا بىر ناۋايغا نىمكار بولۇپ كىردى .<br />
ئەلگەك بىلەن ئۇن تاسقاپ ، ئۆتمەكتە ئۆمۈر . <br />
ئەتىگەندىن كەچكىچە ، ئەيلەيمىز خېمىر .  <br />
خېمىر تاۋلاپ بولۇپتۇ ، بىلەكلەر تۆمۈر .<br />
سېيىت نوچى گىردىسى دەپ ، داڭقىم يېيىلدى .<br />
داستىخانغا دەرمان بولۇپ ، ماختاپ يىيىلدى . <br />
بۇ گىردىنى ھەرياققا ، ئېلىپمۇ كەتتى .<br />
ئالدى ئاقسۇ ، ئارقىسى يەكەنگە يەتتى .<br />
يىتىم -يېسىر باغرىنى ئۇ ، ماكانى ئەتتى .<br />
نەچچە يىلدىن نىمكار ئىشلەش تەننى پىشۇردى . <br />
بىلەكلەرگە دەرمان بېرىپ قۇۋۋەت ئاشۇردى .<br />
بوزەك قىلسا بەگ - غوجاملار ئاجىز پۇقرانى .<br />
قانداق چىداپ تۇرالايدۇ سېيىت ۋىجدانى .<br />
ئاگاھ بەردى سېيىت كۆپ رەت ، ھۆكۈمران بەگكە .<br />
<br />
نەزەرگە ھېچ ئىلمىغاندا قېتىلدى سەپكە .<br />
    ئەلقىسسە ، ئايلار ئۆتتى ، يىللار ئۆتتى . سېيىت ئاخۇن گېلاۋخۇيچىلارغا قېتىلىپ سېيىت گاڭگۇڭ دەپ ئاتالدى . قان شورىغۇچ تىرىكتاپ بايلار ، پارىخور ئەمەلدارلارنىڭ كۆزىگە مىخ بولۇپ قادالدى . سېيىت نوچىنىڭ ئۈستىدىن دادلاپ ماتىتەي ٭ نىڭ ئالدىغا بەگزادىلەرنىڭ ئەرىز -شىكايىتى ياغدى . ئەمدى گەپنى سېيىت نوچىنىڭ ئۆزىدىن ئاڭلاڭ : <br />
قارا ساچىم يەلپۈنۈپ قاشىمغا چۈشتى .<br />
تۈمەن سەۋدا بالالار باشىمغا چۈشتى .<br />
بولدى مېنىڭ يۆلەنچىم گېلاۋخۇي ھاشىم ٭<br />
چامباشلىقنى ئۈگەتتى ئۇ ، جان - دوست ئاداشىم .<br />
<br />
گېلاۋخۇيغا جەم بولدۇق ، دارىنغا قارشى .<br />
خىيانەتچى ، پارىخور زالىمغا قارشى .<br />
بەلنى باغلاپ يەڭ تۈرۈپ ، كۆتۈردۇق غوۋغا .<br />
مەيلى دىدۇق بىزنى باغلاپ ، ئاسسىمۇ دارغا . <br />
ھەر قەيەردە ئۆم بولۇپ ، باشلىدۇق جىدەل ،<br />
ئەل ئاغزىدا داڭقىمىز بولۇپتۇ غەزەل .<br />
قەشقىرىمدە ماتىتەي يارلىق چۈشۈردى .<br />
سېيىت نوچىنى تۇتۇڭلار دەپ ، بۇيرۇق چۈشۈردى . <br />
يوقىتىلدى گېلاۋخۇي زىنداندا ھاشىم .<br />
زۇلۇم ، كۈلپەت قاينىمىدا ، قېلىپتۇر باشىم .<br />
قەشقىرىمدە كۈن ئالماق ، تەس بولدى ، كەتتىم .<br />
ياۋا قۇشتەك ئايلىنىپ ، ئاقسۇغا يەتتىم . <br />
قەشقەردىنمۇ بەك غېرىپ ، غۇرۋانە ئاقسۇ .<br />
خاراپزارلىق ئوچىقى ، ۋەيرانە ئاقسۇ .<br />
راۋابىمنى ھەمراھ قىلىپ ، يەتتىم كۇچاغا .<br />
ئالتە چېرىك بىر بولۇپ ئالدى ئاراغا . <br />
ئالتە چېرىك ئارىسىدا ، شۇنچە مۇشتلاشتىم .<br />
قارا شەھەر دەرۋازىسىنى ، پەشۋادا ئاچتىم .<br />
    ئەمدى گەپنى قارا شەھەردىن ئاڭلايمىز : ئەلقىسسە ، سېيىت گاڭگۇڭ قاراشەھەرنىڭ بېقىنىدىكى ، چوڭ كۆۋرۈكنىڭ قېشىدىكى ، دەريانىڭ ئېقىنىدىكى خوجۇلۇق بونجالىققا كېلىپ راۋابىنى ئالدى ، زەخمەك ئۇرۇپ تارىغا شۇنداق لەرزان چالدى ،تەرەپ -تەرەپتىن كەلگەن ئەھلى جاپاكەش ، مۇساپىر - مۇھاجىرلار ئۇنىڭ قولىغا قاراپ قالدى . راۋاپ ئاۋازى ئۇلارنىڭ يۈرىكىگە بىر ئوت سالدى . بىر چاغدا سېيىت نوچى شۇنداق قاراپلا ھەيۋەت بىلەن باستۇرۇپ كېلىۋاتقان بىر پارچە قارا بۇلۇتنى كۆردى . سېيىت ئاخۇن دىدىكى : <br />
بۇ خۇدانىڭ كارامىتىمۇ<br />
يا ئەزرائىلنىڭ مالامىتىمۇ ؟<br />
ياكى بىر كاساپەتنىڭ ئالامىتىمۇ ؟ ..<br />
   . سېيىت ئاخۇن سەپسېلىپ قارىغۇدەك بولسا ، كېلىۋاتقىنى قارا بۇلۇت ئەمەس ، ئات تۇياقلىرىدىن كۆتۈرۈلگەن توپا - چاڭ ئىكەن . ئاتلىقلارنىڭ ئالدىدا كېلىۋاتقىنى قاراشەھەرگە نامى پۇر كەتكەن بىر زالىمنىڭ بالىسى پور بايۋەتچە دېگەن چۈلە - زاڭ ئىكەن ، ئۇنىڭ ئەخمەقلىقى ، پوچىلىقى پۈتۈن قارا شەھەرگە داڭ ئىكەن . پۇقرالار دىدىكى : ھەي سېيىت نوچى ، سېيىت گاڭگۇڭ ! ئالدىڭدىكى ئاتلىق پور بايۋەتچىدۇر ، خۇمسىلىقتا ئۆتۈپ كەتكەن بىر بەچچىدۇر ، ئاتارمەن - چاپارمەنلىرى قىرىق نەچچىدۇر ، ئۇنىڭ يۆلەك - پاناھى چوڭ ، خەلق ئالدىدا گۇناھى چوڭ ، ئۆزىنى شىر سانايدۇ ، نوچىلىقتىن تەمەيى چوڭ . ئۇنىڭ ئۆزى ئۆتۈپ كەتكەن مۇتىھەم لالما ، ئۇنىڭ ئۆزى بىلەن ئېلىشىپ قالما ، بەل تۇتۇشۇپ چېلىشىپ سالما ، بەل تۇتۇشساڭ دەس كۆتۈر ، يانپىشىڭغا ئالما ! سېيىت نوچى شۇنداق قارىغۇدەك بولسا ، پور بايۋەتچىنىڭ بىر قولىدا تىزگىن ، بىر قولىدا قامچا ، كەينىدە ئون نەچچە چېرىك غالچا ، غالچىلار قولىدا نەيزە ، كالتەك ، ئارغامچا . پور بايۋەتچە سېيىت ئاخۇنغا قاراپ دىۋەيلەپ ، ئۆز- ئۆزىچە كۆرەڭلەپ ، نىمە دەيدۇ قېنى ، قامچىسىنى تەڭلەپ :<br />
<br />
قەيەرلىكسەن ، نەلىكسەن ؟ ئاتىڭنى سۆزلە .<br />
راۋاپ - زەخمەك قولۇڭدا ، زاتىڭنى سۆزلە .<br />
ئاياغىمغا باش قويۇپ ، دادىڭنى سۆزلە .<br />
قەيەرلىكسەن ، قەلەندەر ، دىۋانىمۇسەن ؟ <br />
يا بېشىڭغا كۈن چۈشكەن ، سەرسانىمۇسەن ؟<br />
ۋە يا داچەن دەردىدە ، ئاۋارىمۇسەن ؟<br />
ياكى ئوغرى - بۇلاڭچى ، قاراقچىمۇسەن ؟<br />
قانداق غەرەزدە كەلدىڭ ، ھالىڭنى سۆزلە .<br />
    سېيىت ئاخۇن بۇ ھاقارەتنى ئاڭلاپ دەرغەزەپ بولۇپ ، ئورنىدىن دەس تۇرۇپ ، كېلىشكەن قاپقارا بۇرۇتىنى بىر تولغاپ قويۇپ ، نىمەدەپ جاۋاپ بېرىپتۇ دەڭلار ! <br />
ئەزىزانە قەشقەرنىڭ ـ سېپىل تېشىدىن .<br />
شېرىن شەربەت سۈيى بار ، تۈمەن قېشىدىن .<br />
خۇمدانچىلار مەلىسى ـ كوزىچى يار بېشىدىن،<br />
چىققان سېيىت ئىسىملىك ـ پېقىر يىگىتمەن .<br />
<br />
كىچىكىگە كىچىكمەن ، چوڭىغا چوڭمەن .<br />
پىششىقىغا پىششىقمەن ، توڭىغا توڭمەن .<br />
تەتۈرىگە تەتۈرمەن ، ئوڭىغا ئوڭمەن .<br />
مىسكىنلەرنىڭ مۇڭدىشى ، ئامراق يىگىتمەن . <br />
ئالداشنىمۇ ئۇقمايمەن . رەممال ئەمەسمەن .<br />
يا قەلەندەر - دىۋانە ، ئابدال ئەمەسمەن .<br />
خەقنى ئۇرۇپ - سوقمايمەن ، ئامبال ئەمەسمەن .<br />
يامىنىدىن قورقمايمەن ، چەبدەس يىگىتمەن . <br />
نەگە بارسام ھەمرايىم ، مېنىڭ راۋابىم .<br />
چالسام سازىم ، مادارىم ، قىلسام تاۋابىم .<br />
بىلمەك بولسام شۇ ساڭا ، سۆزۇ جاۋابىم .<br />
ئەزىزانە قەشقەردىن ، چىققان سېيىتمەن .<br />
    پور بايۋەتچە دىدىكى :<br />
ئەي يۇرت - ماكانى يوق ھارامزادە ،<br />
مەن بولسام ئارزۇلۇق بەگزادە ،<br />
كىيىم سەرپايىلىرىم ئازادە ، <br />
بەخت - دۆلەتتە ماڭا ھەرقانداق شاھزادە ،<br />
مەن بولسام قاراشەھەردە ئاتالغان گاڭگۇڭمەن<br />
، نامۇ شۆھرەتتە رۇستىمى داستانىدىن چوڭمەن .<br />
قېنى كۈچ سىنىشايلى ، بىر قەپەس ئېلىشايلى .<br />
<br />
گاڭگۇڭ بولساڭ مەيدانغا چۈش ، چېلىشايلى .<br />
   سېيىت نوچى دىدىكى : سەندىن قورقۇنچ ، دىشۋارىم يوق . ساڭا ئاتار پەشۋارىم يوق . بىر پەس ئارام ئالغىلى قوي ، ئىككى پەدە چالغىلى قوي . <br />
   پور بايۋەتچە دىدىكى : پۇراپ باقساڭ مۇشتۇمنى ، يوقىتىسەن ھۇشۇڭنى ، بىر مۇشت بىلەن سېسىتاي جىگىرىڭنى - گۆشۇڭنى ، باش ئۇستۇڭگە قوندۇراي ، ئەجەل ماتەم قۇشۇڭنى ! <br />
   پور بايۋەتچە شۇ سۆزلەردىن كېيىن سېيىت نوچىغا شۇنداق بىر مۇشت ئاتتى . مۇشتى قاڭقىپ كېتىپ ئۆزى ئېغىناپ بىر ئازگالدا ياتتى ، زەي -پاتقاققا پاتتى . شۇ ئىزاغا چىدالمىغان پور بايۋەتچە سېيىت گاڭگۇڭغا شۇنداق بىر پەشۋا ئاتقانىدى ، بايۋەتچىنىڭ پۇتلىرى سېقىراپ كەتتى ، كاللىسى پېقىراپ كەتتى ، ئۆزى بىلەن ئۆزى ۋاي پۇتۇم ! دەپ چىرقىراپ كەتتى ، ئۈنى بوغۇلۇپ خىرقىراپ كەتتى . <br />
    يىقىلغان چېلىشقا تويماپتۇ ، توۋا قىلسا كۆڭلى قويماپتۇ دېگەندەك ، پور بايۋەتچە پۈتۈن كۈچىنى كاللىسىغا يىغىپ سېيىت نوچىنىڭ مەيدىسىگە شۇنداق ئۇستىكى ، بايۋەتچىنىڭ باش- كۆزى زىڭىلداپ كەتتى ، قۇلاقلىرى ۋىڭىلداپ كەتتى ، پېشانىسى ھۈررەكلەپ سېسىق تۇخۇمدەك لىغىرلاپ كەتتى . بايۋەتچىنىڭ بېشى دوقىدىن ئۆتۈپ سوقىغا ئايلىنىپ كەتتى . خەلقى ئالەم ئالدىدا يۈزى تۆكۈلگەن ، قەددى پۈكۈلگەن ، يۈرەك چېكى سۆكۈلگەن پور بايۋەتچىنىڭ جېنى بوغۇزىغا قاپلاشتى ، سېيىت گاڭگۇڭنىڭ ياقىسىغا كانىدەك چاپلاشتى . <br />
    ـ: ھەي سېھىرگەي گاداي ! ئۆزۈڭگە سۈرە ئەپسۈننى ئۇرىۋاپسەن ، ئادەم سىياقىغا كىرىۋاپسەن . يۈر يامۇلغا ، مەن شۇ يەردە سىرىڭنى ئاچاي ، باش- كۆزۈڭگە ئەدەپ دورىسى چاچاي !...... <br />
    سىيىت نوچى دىدىكى : مەرتەم - مەرتەم ئۈچ مەرتەم ئىدى . بۇنى ئۇقمايسەن . ئۈچ نۆۋەتنى ساڭا بەرسەم ئۆزۈڭنى سورىمايسەن ، ئاستا دىسەم بەك دەيسەن ، داپقا چۈشكەن ماياقتەك سەكرەيسەن ، كۆرۈپ باق مېنىڭ كارامىتىمنى ! <br />
   سېيىت نوچى پور بايۋەتچىنىڭ ياقىسىدىن تۇتۇپلا شۇنداق بىر كۆتۈرىۋىدى ، ئۇ يىلتىزى يوق سېسىق كۆتەكتەك ، پاشنىسى يوق ئەسكى ئۆتۈكتەك يۇلۇنۇپ چىقتى . سېيىت نوچى ئۇنى بىر قولى بىلەن شۇنداق ئايلاندۇرۋىدى ، <br />
   ئەييۇھەنناس ! چاقپىلەكمۇ ئۇنداق ئايلانماس ، پىر - پىر -پىر ......!!! سېيىت نوچى ئۇنى قارا شەھەر دەرياسىغا شۇنداق ئېتىۋىدى ، پور بايۋەتچە خۇددى داشقا چۈشكەن ماشتەك ، تاغدىن چۈشكەن تاشتەك ، كۆزدىن ئاققان ياشتەك ، تۇز قوينىغان ئاشتەك ، قىلىچ ئۈگەن باشتەك ، دەريانىڭ قاق ئوتتۇرسىغا چۈشتى . <br />
    ئەمدى گەپنى قاراشەھەر ئامباللىرىدىن ئاڭلايمىز : چېرىكلەر پور بايۋەتچىنى دەريادىن سۈزۈۋېلىشتى ، ئۆزلىرىنىمۇ ئازراق تۈزۈۋېلىشتى . دىيىشتىلەركى : <br />
سېيىت نوچى تولىمۇ قارام ئىكەن ،<br />
ئۇنىڭ خۇسۇسىدا بۆلەكچە ئويلاش ھارام ئىكەن ،<br />
كۈچ تۇرقىدا كۆڭلى ئارام ئىكەن ،<br />
كەمبەغەل پۇقرالار ئۇنىڭغا رام ئىكەن ، <br />
ئۇنىڭ بىلەن ئېلىشساق بىزگە خوۋلۇق بولماس ، چىرايلىقچە سوۋغا - سالام تارتۇق قىلىپ ، بەزىسىنى ئارتۇق قىلىپ ئۇزىتىپ قويۇپ ، ئۇ كەتكەندىن كېيىن بۇ زىياننى پۇقرالارغا چېچىپ بىرنى ئون قىلىپ ئۈندۈرۋالساق . <br />
    بۇ يامان نىيەتلىك غەرەزدىن سېيىت ئاخۇن تامامەن بىخەۋەر ئىدى . ئەتىسى ئۇلار قاراشەھەر ئېتىدىن بىرنى ئۇنىڭغا يوللۇق تۇتۇپ : ھەي سېيىت نوچى ، سېيىت گاڭگۇڭ ! بالىلار سېنى رەنجىتىپ قويغان بولسا بىز ناماقۇل ، سەپىرىڭدىن يانمىساڭ ، شەھىرىمىزدە ئۇزاق تۇرۇپ قالمىساڭ دىيىشتى . <br />
    سېيىت ئاخۇن بولىدۇ دەپ جاۋاپ بېرىپ ، يارۇ دوستلىرى بىلەن خوشلىشىپ ئاتقا بىر قامچا سالدى ، ئىلىخوغا قاراپ يول ئالدى :<br />
ئىلىخوغا بارماڭلار ، يولى خەتەردۇر . <br />
زىمىستان قىش نەشتىرى جاندىن ئۆتەدۇر .<br />
مۇساپىرلار دەرتمەنلەر يولدا ياتادۇر .<br />
ئۆز يۇرتىنى ياد ئېتىپ ، غەمگە پاتادۇر .<br />
ئىلخوغا مەن بېرىپ ، قالدىم بالاغا . <br />
ياغاق يۈزلۈك چېرىكلەر ئالدى ئاراغا .<br />
ئالتىسىنىڭ سۇندۇرۇپ ئۇتتۇر چىشىنى .<br />
پەشۋا بىلەن مۇش بىلەن ياردىم بېشىنى .<br />
ئىلى دەريا بويىدا چالدىم راۋاپنى . <br />
جالاس ئەتتىم قۇل _ يىتىمنى ، تاپتىم ساۋاپنى .<br />
قۇل - يىتىمنىڭ ياتقان يېرى پىتلىق ئاۋاختا .<br />
قۇل- يىتىمغا ئاش بېرەركەن سۇنۇق تاۋاقتا .<br />
ئاۋاختىنى ئاي يورۇقى ، ئايدىڭدا چاقتىم . <br />
قوش قولۇمنى قېيىق قىلىپ دەريادا ئاقتىم .<br />
يىگىرمە ئالتە ياشىمدا ، كۈنلەر چۈشتى باشىمغا .<br />
ئەرزىمنى بايان ئەيلەي ، يارۇ دوست قاياشىمغا . <br />
ئەزىزانە قەشقەردە تۇغۇلۇپ ئۆسكەن بويۇم بار .<br />
شەھەر كۆرۈپ يۇرت كۆرمەك ، ئىچكە تولغان ئويۇم بار .<br />
 شەمۇشەنى ئايلىنىپ ئۈچتۇرپانغا كېپقالدىم .<br />
قولغا ئېلىپ راۋاپنى ، ھەر پەدىگە چېپقالدىم<br />
ئۇچتۇرپانلىق كۆڭلىگە سېيىت ئاخۇن يېقىپ قالدى .<br />
<br />
ياقا يۇرتلۇق بولساممۇ سۆزلىرىم ئېقىپ قالدى .<br />
يەتتى بولۇڭ پۇشقاققا يېيىلىپتۇ ئاتىقىم .<br />
يول_ يول ئىكەن ھەر ياقتا ، ئەل -يۇرت بولدى ياتىقىم . <br />
خالايىقلار دەر ئىدى : سېيىت نوچى كەلگۈسى .<br />
ئۇنىڭ قەدىمى يەتمىكى ، ياخشىلىقنىڭ بەلگىسى ...<br />
نائەھلىلەر شۇ كەمدە ، ئىچى ئاداپ ھالىمغا .<br />
تۆھمەت توقۇپ ئۇستۇمدىن ، ئەرىز قىپتۇ دارىنغا : <br />
سېيىت يۇرتنى ئازدۇردى ، ئوغرىلارنى جەم قىلىپ .<br />
سىزگە ئورا قازدۇردى ، بۇ يۇرتقا بالا تېرىپ .<br />
ئۇنى يوقىتىڭ دەرھال ، تۇخۇمى قۇرۇپ كەتسۇن . <br />
ئۇ يالاڭتۆش غوۋغاچى ، يەر يۇتۇپ چىرىپ كەتسۇن ..<br />
. يالپاق بۇرۇن دوتەينىڭ ، رەڭگىرويى ئۆڭۈپتۇ .<br />
سېيىت توغۇرلۇق خىيالى ، ھەر كوچىغا مېڭىپتۇ .<br />
    ھەممىگە ئايان بولغايكى ، ئۇچتۇرپاننىڭ ئامبىلى ما شاۋۋۇ ئەسلىدە قەشقەرنىڭ دوتىيى بولۇپ ، گېلاۋخۇيچىلارنى يوقىتىشتا داڭق چىقارغان چوڭ جاللات ئىدى . شۇ چاغدىن باشلاپ سېيىت نوچىنى تونۇيتتى . بىراق قەشقەردىكى چېغىدا سېيىت نوچىنى يوقىتىش مەقسىتىگە يېتەلمىگەنىدى . گاڭگۇڭنىڭ تۇيۇقسىز بۇ يەرگە كېلىپ قالغانلىقى ئۇنى ناھايىتى ھەيران قالدۇردى . لېكىن ، ئۇ ئۇچتۇرپاندا سېيىت نوچىنى جايلىۋېتىشكە مۇمكىن ئەمەسلىگىنى بىلەتتى. بۇلارنى ئويلاپ يەتكەن بۇ ھىلىگەر يېڭى خىزمەت ئارقىلىق خاننىڭ ئىلتىپاتىغا ئېرىشمەك خىيالىدا سېيىت نوچىنى ئۇجۇقتۇرىۋېتىش كويىغا چۈشۈپ ، كونا ھۈنىرىنى ئىشقا سالدى :<br />
<br />
    ـ ھەي نوچى سېيىت گاڭگۇڭ ، ئۇچتۇرپانغا خۇش كەپسەن .<br />
مەن كۆرۈپ دىدارىڭنى ، بولدۇم تولىمۇ خۇرسەن .<br />
تەڭ كەچكەن ئەمەسمىدۇق ، تۈمەن دەريا بويىنى . <br />
تەڭ ئىچكەن ئەمەسمىدۇق ، ئۇنىڭ شەربەت سۈيىنى .<br />
تەڭ ئاڭلاپ ئەمەسمىدۇق ، ھېيىت - ئايەم كۈيىنى .<br />
بىللە كۆرۈپ كەلگەن بىز ، ئەزىز قەشقەر باغرىنى . <br />
ھېيىت - ئايەمدە تەڭ ئاڭلاپ ، كانەي ، سۇناي ، ناغرىنى .<br />
قەشقەرلىكنى كۆرگەندە تەنگە سىغماي كېتىمەن .<br />
داستىخان سېلىپ ئالدىغا ، ئىززەت - ئېكرام ئېتىمەن . <br />
ھەي نوچى سېيىت گاڭگۇڭ ، يۈرسەڭ ، ئوردىغا بارساڭ .<br />
ئۇستىخىنىڭ چۈشۈپ قالسا ، بۇ يۇرتتا تۇرۇپ قالساڭ .<br />
   ماقۇل دەپ سېيىت نوچى ، ئوردىدا تۇرۇپ قاپتۇ . پۇۋلەپ يەل بېرىش ، ماختاش ، جايىغا بېرىپ قاپتۇ . ئاق تەڭگە بىلەن چوكان ، كۈنمۇكۈن كېلىپ قاپتۇ . يالپاق بۇرۇن ما دارېن ، ھەر ياڭزا كۈلۈپ قاپتۇ . <br />
   ئاي ، يىللار ئۆتۈپ مەزگىل ، بىر يەرگە بېرىپ قاپتۇ . شۇنداق بىر كۈن ئىچىدە ، سېيىت نوچى چۈشىدە ، ئانىسىنى كۆرۈپ قاپتۇ . قەشقەرگە كېتەيىن دەپ ، مىسكىن ئانا قېشىغا ، پات بېرىپ يېتەيىن دەپ ، قېرىغان چېغى يېنىدا ، خىزمەت قىلىپ ئۆتەيىن دەپ . ئۆز قولىدىن ئېشىنى ، بىر قوشۇق ئىچەيىن دەپ . مانا شۇنداق ئويلاپتۇ ، ئۆي بويىنى بويلاپتۇ. دارېن ئالدىغا كىرىپ ، ئىجازەتمۇ سوراپتۇ .<br />
   ئەلقىىسە ، سېيىت نوچى شۇ كۈنى تاڭ ئېتىش بىلەن ما دارېننىڭ ئالدىغا كىرىپ كەلدى ۋە ئەرزىنى بايان قىلدى :<br />
قوي ئىزدەر قوزاسىنى ، قوزىمۇ ئاناسىنى . <br />
ھاۋادىكى قۇشلارمۇ ، سېغىنار ئۇۋاسىنى .<br />
سېغىندىم يۈرەك - دىلدىن ،<br />
ئانام مېھرىبانىمنى .<br />
سېغىندىم ـ ئېتى مەمەت ،<br />
ئۇكامنى ـ غەمگۇزارىمنى .<br />
<br />
تۈمەن دەريا سۈيىدىن ، تويغىچە يۇتاي دەيمەن .<br />
غەمگۇزارىم ئانامنىڭ ، ئالدىدا ئۆتەي دەيمەن .<br />
يار بېشىدا ئولتۇرۇپ ، راۋابىم چالاي دەيمەن . <br />
غېرىپ - غۇرۋا يارەننىڭ كۆڭلىنى ئالاي دەيمەن .<br />
قەشقەرگە باراي دەيمەن ، مېھرىگە قاناي دەيمەن .<br />
ما دارېن ئىجازەت بەر ، يولغا ئاتلىناي دەيمەن .<br />
   ما دارېن شۇنداق جاۋاپ بەردى :<br />
ئىجازەت بېرەي دىسەم ، مەن ساڭا چىدالمايمەن .<br />
باشتىلا دىمەپمىدىم ، سەندىن ئايرىلالمايمەن . <br />
ئىجازەت بېرەي ، گاڭگۇڭ ، چارەم يوق بۆلەك ياڭزا .<br />
يوللۇقۇم بېرەي ياچەن ، تېخى بىر چىلىم غاڭزا .<br />
يالغۇز ئانىغا سەندەك ، جان كۆيەر ئوغۇل لازىم .<br />
<br />
ئالدىغا بېرىپ دەرھال ، ئاڭا ئەيلىگىن تازىم .<br />
قەشقەردىكى تىتەيگە خەت يېزىپ بېرەي ئەكەت .<br />
خەتنى كۆرسە ما تىتەي ، دەيدۇ ساڭا كۆپ رەھمەت . <br />
سەن ئۆزۈڭ سېيىت گاڭگۇڭ ، قىلدىڭ بىزگە كۆپ خىزمەت .<br />
ئەجرىڭ قەدرىگە لايىق ، مەنمۇ بىلدۈرەي ئىززەت .<br />
بۇ خېتىمنى ئاپىرىپ ، بەر تىتەينىڭ ئۆزىگە . <br />
سېنى باشلىق قىپ قويار ، تۆت دەرۋازىنىڭ بىرىگە ،<br />
باشلىق بولۇپ شۇندا سەن ، ئويناپ - كۈلۈپ ئۆتەرسەن .<br />
گاڭگۇڭ نامىڭغا لايىق ، مۇرادىڭغا يېتەرسەن . <br />
بۇ يۇرتتىن كېتەر بولدۇڭ ، ئىچىمگە سېلىپ ئوتنى .<br />
ئەتە يولغا چىق گاڭگۇڭ ، تەييارلاپ قوياي خەتنى .<br />
    ئەلقىسسە ، ما دارېن ئۇخلىماي خېتىنى يازدى ، گاڭگۇڭنىڭ ھايات يولىغا ئەجەل خەندىكى قازدى . ئەتىسى سېيىت نوچى بۇ خەتنى ئېلىپ ، قوينىغا قاتلاپ سېلىپ ، دارېن ئالدىدىن چىقىپ جاپاكەش پۇقرالارغا تويماي بېقىپ ، يۈرىكى شامدەك ئېقىپ شۇنداق دىدى : <br />
خوش بۇرادەر ، يارەنلەر ، بىللە ئويناپ ئۆتكەنلەر . ئۆزرەمنى ئېيتىپ قالاي ، قەشقەرگە كېتىپ قالاي .  داغى پەرزەنىت ئانامنىڭ ، قان قېرىنداش ئۇكامنىڭ ، مېھرىگە قېنىۋالاي . قىلغان بولسام مەنمەنلىك ، ئۆتكەن بولسا سەۋەنلىك ، كەچۈرۈڭلار ، يۇرتداشلار ، خەير - خوش ، قېرىنداشلار .<br />
    ئەلقىسسە ، سېيىت نوچى يار - بۇرادەرلىرى بىلەن خوشلىشىپ قەشقەرگە قاراپ يول ئالدى . ئۇچتۇرپاندىن ئۇزاپ كەتكەندە ، مارالبىشىنىڭ تۇمشۇقىغا يەتكەندە نوچىنىڭ ئېتى شورلۇق يەرگە پاتتى . سېيىت نوچى ئاتتىن چۈشۈپ كۆتۈرۈپ تارتتى . تۇز ئارتقان ئېشىكىنى ھەيدەپ پاتقاقتىن ئامان چىققان بىر تۇزچى بوۋاي بۇ ھالنى كۆرۈپ ھەيران قالدى . سېيىت نوچىغا ياردەملىشىپ ئاتنى تارتىۋالدى . تۇزچى بوۋاي ئېيتتىكى : <br />
   ـ ئوغلۇم سېنىڭ چىرايىڭ ، زەپمۇ ئىللىق كۆرۈندى .<br />
ئېتىڭ پېتىپ شورلۇققا ، خەۋىپتىن خەتەر بىلىندى .<br />
سەپىرىڭدىن بىر گۇمان ، ئايان بولدى كۆڭلۈمگە .<br />
<br />
مەنزىلىڭگە يەتكۈچە ، ئاگاھ بولغىن ئۆزۈڭگە .<br />
ئېيىتقىن نىمە قىسمەت بار ؟ سەپىرىڭدە ، ئىشىڭدا ،<br />
ئۆتكەن قانداق خىسلەت بار ؟ سېنىڭ مىسكىن بېشىڭدا .<br />
    ئەلقىسسە ، سېيىت نوچى تۇزچى بوۋايغا سەرگۈزەشتىلىرىنى ھىكايە قىلىپ بەردى . ما دارېننىڭ خېتىنى قوينىدىن ئېلىپ پوتىسىغا مەھكەم تۈگدى . تۇزچى بوۋاي ئېيتتىكى :<br />
<br />
ـ ھەي ئوغلۇم ، ئۇشبۇ خەتنى يېنىڭدا ساقلاپ يۈردۈڭمۇ ؟ خەتنى ئېچىپ ئوقۇپ كۆردۈڭمۇ ؟ بۇ زاماننىڭ ئامباللىرىدا ئىنساپ قالمىدى . نادانلىق قىلىپ ، تەۋەككۇل كەمىرىدە بېلىڭنى باغلىما ، دارېننىڭ خېتىنى سەل چاغلىما ، پالاكەت باسمىسۇن سېنى ، خەتنى ئېچىپ ئوقۇپ باقايلى قېنى . <br />
    سېيىت نوچى ئېيتتىكى :<br />
ـ ئامانەتكە خىيانەت ، نامەرد ئىشىدۇر .<br />
پالاكەتنىڭ ئامرىقى ، قورققاق كىشىدۇر .<br />
ھاياتىمدا نامەرتلىك قىلغان ئەمەسمەن . <br />
جاننى ئالتۇن - كۈمۈشكە ، ساتقان ئەمەسمەن .<br />
كەلسە ئەجەل ناۋادا ، جاننى ئالادۇر .<br />
سۇلار ئېقىپ ئاستىدا ، تاشلار قالادۇر .<br />
قەشقىرىمدا يارەن كۆپ ، يالغۇز ئەمەسمەن . <br />
كىمكى قىلسا يامانلىق ، ئادەم دىمەسمەن .<br />
   تۇزچى بوۋاي ئېيتتىكى :<br />
   ـ خەير ، ئوغلۇم ، ساڭا ئاقيول بولسۇن ،<br />
خەۋپ - خەتەر سەندىن يىراق تۇرسۇن . <br />
دۈشمىنىڭ قان قۇسۇپ ئۆلسۇن ،<br />
دوستلىرىڭ شاد - خورام كۈلسۇن .<br />
    ئەلقىسسە ، سېيىت نوچى تۇزچى بوۋاي بىلەن خەيرلىشىپ ئېتىغا يەنە مىندى ، ئالغا قاراپ يول يۈردى . يولنى كۆپ بېسىپ ، كۆرگەنلا يەردە كىشىلەر قازان ئېسىپ ، ئاخىر دەمدە قەشقەرگە يېتىپ باردى . قان - ياش ئاقار تۈمەن دەرياسى بىلەن كوزىچى يار بېشىنى كۆردى .<br />
<br />
سېيىت نوچى دىگەن گاڭگۇڭ ، دۆڭنىڭ ئۈستىگە چىقسا. ئانا مېھرىنىڭ شامى ، باغرىدا ئېرىپ ئاقسا . ھەر ياقتىن خاراپ يۇرتى ، ھەسرەت ئوتىنى ياقسا . تۈمەن تولغۇدەك قان - ياش ، تۇرماي تامچىلاپ ئاقسا .  ياش قۇيغان كۆزلەر بىرلە ، تويماي ھەر تامان باقسا، ئىشىككە كېلىپ قاقسا ، ئىشىك تاقىلىپ قاپتۇ ، چىراغمۇ ئۆچۈپ قاپتۇ . ئانىسى غېرىپ مەزلۇم ، ئاھ . . . چېكىپ يېتىپ قاپتۇ ، غەملەرگە پېتىپ قاپتۇ ، ئۇخلاپمۇ قېتىپ قاپتۇ . <br />
   جان ئانا ... جېنىم ئانا .... دەپتۇ سۆزىنى باشلاپ . ئاڭلىتالماي ئۆگزىگە ، قوشلاپ چالمىنى تاشلاپ . يەنە تەكرار توۋلاپتۇ ، بوتىلاقتەك بوزلاپتۇ . جاراھەتلىك باغرىنى ، ھەسرەتلىرى تۇزلاپتۇ ، توۋلاشلىرى تېزلەپتۇ . ئاخىر ئاڭلاپ ئانىسى ، ياندۇرۇپتۇ چىراغنى . ئويلاپ يېقىن - يىراقنى ، ئىچىنى خىيال ئوراپتۇ ، كىملىكىنى سوراپتۇ . <br />
    ـجان ئانا ، جېنىم ئانا دېگەن بىر سادا كەلدى . ئىشىكنى ئاچ ، جان ئانا ، مۇساپىر بالاڭ كەلدى . شۇ سۆز بىلەن ئانىسى ، ئىشىككە ئوقتەك ئېتىلىپ ، سۆزگە قان - ياش قېتىلىپ . بوينىغا گىرە سېلىپ ، ھارماڭ ، بالىكام دەپتۇ . يىرتىق دەستىخان ئېچىلىپ ، گۈلە قاقلار چېچىلىپ ، ھىجىردا چاي ئىچىلىپ ، ئۆيگە ئادەم تولۇپتۇ ، تۈنمۇ تامام بولۇپتۇ . <br />
   ئەتىسى تاڭ ئاتقاندا ، مەزىن ئەزان ئېيتقاندا ، سېيىت نوچى جامەدە جامائەتنى كۆرۈپتۇ . يىغلاپتۇ ھەم كۈلۈپتۇ . ئۆيگە قايتىپ كېلىپتۇ ، ئېگىلىپ سالام بېرىپتۇ . پەستە تۇرۇپ قول باغلاپ ، چاپان كىيىپ بەل باغلاپ ، ئانىسىغا خۇش قاراپ ، شۇنداق بىر سۆز قىلىپتۇ . <br />
  ـ  مەن يامۇلغا كىرەيمەن ، ما تىتەينى كۆرەيمەن . ئالدى بىلەن ئۇنىڭغا ، ھۆرمەت سالام بېرەيمەن . سوڭرە ئامانەت خەتنى ، ئۆز قولىغا بېرەيمەن . <br />
   شۇنداق دەپ سېيىت ئاخۇن ، ئىجازەتنىمۇ ئاپتۇ . خۇداغا ئامانەت دەپ ، ئانا ئىشىكتە قاپتۇ . خەتنى ئوقۇپ ما تىتەي ، باشنى ئاستا چايقاپتۇ . يۇمشاق كۈلكىدىن نوچى ، ھەر ئەھۋالنى بايقاپتۇ . شۇندا تۇزچى بوۋاينى ، دەررۇ يادىغا ئاپتۇ . شۇ ئوي ، شۇ خىيال بىرلە ، تىتەيگە قاراپ قاپتۇ . <br />
    سۇڭرە سۆزلەپ ما تىتەي ، ئۈچ كۈنلۈك سۈرۈك دەپتۇ . ئۈچ كېيىن يامۇلغا سەن ئۆزەڭلا كەل دەپتۇ . بىز كېڭەشنى پۈتتۈرسەك ، پىشانەڭگە يېزىلغان كارامەتنى كۆر دەپتۇ . <br />
    ئۈچىنچى كۈن سېيىت ئاخۇن ، ئاجايىپ چۈش كۆرۈپتۇ . چۈشىدە تېخى شۇنچە ، نۇرغۇنلا ئىش كۆرۈپتۇ : چوڭ يولدا كېتىپ بېرىپ ، قارا ئېتىنى كۆرۈپتۇ ، ئويغىنىپ ئۇ ئويلاپتۇ ، باش - ئاياغدىن ئويىنى . دەرھال بېرىپ ھاممامغا ، سۇغا ساپتۇ بويىنى . ئانىسىغا سۆز قوشۇپ ، دەپتۇ : <br />
سەندىن سورايمەن .<br />
بۈگۈن ئۇلۇغ جۇمە كۈن ،<br />
ئاپاق غوجامغا چىقىپ ،<br />
ناماز ئوقۇپ كىرەيمەن .<br />
 ئانا بېرىپ ئىجازەت ، ئىشىك تۈۋىدە قاپتۇ .<br />
دۇئا بىرلە سېيىت ئاخۇن ، ھەزرەت ياققا يول ئاپتۇ ...<br />
ئاڭلىناتتى ھەر ياقتىن ، دەرت - ئەلەم ، پىغان زارى ،<br />
<br />
تاشۋايدەك راۋاپچىنىڭ ، ئۈزۈلگەن يۈرەك تارى .<br />
ئۈجمىلىك باغ ئەتراپى ، ئايلىنىپتۇ مازارغا .<br />
يالىڭاچ تەن ، يوقسۇللار ، چىقالماپتۇ بازارغا <br />
ئارىلاپ سېيىت نوچى ، كۆردى ئەلنىڭ ھالىنى ،<br />
بۇلاپ ئالغان ئاچ كۆزلەر ، يۇرتنىڭ بار - يوق مالىنى .<br />
كۆزى چۈشتى ھەر يەردە ، ياخشى بىلەن يامانغا . <br />
يۈرىكىدە ئوت ياندى ، لەنەت ئوقۇپ زامانغا .<br />
ھەممە يۇرتتا خار پۇقرا . دەرت ئەلەمگە يار پۇقرا .<br />
قان يىغلايدۇ ھەسرەتتە ، بۇردا نانغا زار پۇقرا . <br />
ئاھ ... خۇدايا ، ئالەمنى ، ئۆزۈڭ ئالغان ھۆددەڭگە .<br />
رەھىم - شەپقەت قىلساڭچۇ ، بىزدەك مىسكىن بەندەڭگە .<br />
ئالىمىڭنى كەڭ قىلىپ ، زامانەڭنى تار قىپسەن . <br />
ئادىمىڭنى ئەلەملەپ ، ئىت - ئېشەكتەك خار قىپسەن .<br />
شاپائەت قىل قەشقەرگە ، شەپقىتىڭنى ياغقۇزغىن .<br />
قانغا تويماس زالىمنى ، ئۆزۈڭ زاۋال تاپقۇزغىن . <br />
سېيىت نوچى ھەر يەردە ، يىرتىق چاپان ، تون كۆردى .<br />
توننى بويلاپ تۆكۈلگەن ، لەختە - لەختە خۇن كۆردى .<br />
يۈرەك باغرى ئۆرتىنىپ ، كاۋاپ بولۇپ ياناتتى . <br />
ساماۋاردا ئولتۇرۇپ ، ئىچ قارنىنى تولدۇرۇپ ،<br />
ئەل - يۇرت بىلەن مۇڭدىشىپ ، دىدارىغا قاناتتى .<br />
ساماۋارنىڭ چۆرىسى ، ئادەم بىلەن لىق تولغان . <br />
ئۇلۇغ - ئۇششاق قەشقەرلىك ، ئەتراپىغا جەم بولغان .<br />
چىقىپ كەپتۇ بىر چاغدا ، بىر توپ چېرىك ئات بىلەن .<br />
يارلىق ئېلىپ يامۇلدىن ، تىتەي يازغان خەت بىلەن ، <br />
چېرىك سالام بېرىپتۇ ، قاتارلىشىپ تۇرۇپتۇ .<br />
سېيىت ئۇقۇپ ئەھۋالنى ، دەرھال يولغا يۈرۈپتۇ .<br />
دوست - يارەنلەر ئەگىشىپ ، تولىسى گەپ تەگىشىپ ، <br />
يۈرگەندە تېز يۈرۈپتۇ . كۆپ خىياللار سۈرۈپتۇ .<br />
تۈندە كۆرگەن چۈشىنى ، يول توسقان قارا ئىتنى ، قانچە تەكرار كۆرۈپتۇ .<br />
   شەھەرگە يېقىن كەلگەندە ، قارىغا ٭ سۇ بەرگەندە ، <br />
كۇسۇلدىشىپ چېرىكلەر ، سۆزلەشكەننى كۆرگەندە ،<br />
نىمە گەپ دەپ ؟ دەپ سوراپتۇ ، جاۋابىنى تىڭشاپتۇ .<br />
باغلاپ ئەكىر دېگەننى ، چېرىكلەردىن ئاڭلاپتۇ ، <br />
ئاڭلاپتۇ - دە دەرھاللا ، ئۆز - ئۆزىنى ئوڭلاپتۇ<br />
. بەلنى مەھكەم باغلاپتۇ . باغلاڭلار دەپ قولىنى ، ئارقىسىغا جۇغلاپتۇ .<br />
ئۇ ئۆزىنى يولۋاستەك ، گويا شىردەك چاغلاپتۇ، <br />
چېرىك دېگەن تىترىشىپ ، چىۋىن ئوخشاش چىرمىشىپ ، سېيىت ئاخۇننى باغلاپتۇ .<br />
ئاندىن بىر سۆز ئاڭلاپتۇ :<br />
ھىچ گۇناھ يوق سىلەردە ، خاننىڭ ۋاجىپ يارلىقى ، <br />
يۇرت جامائەت خوش ئەمدى . رىزا بولۇنە قەشقەرلىك ئۇلۇغ ئۇششاق بارلىقى .<br />
يۇرت شۇ سۆزنى ئاڭلاپتۇ ، يۈرەك باغرىن داغلاپتۇ . كۆكرەك كېرىپ سيىت ئاخۇن ، ئالغا ماڭغان چاغلاردا ھەممە ھۆر - ھۆر يىغلاپتۇ .<br />
   ئەمدى گەپنى قەشقەرنىڭ دارېنلىرىدىن ئاڭلايمىز : ئەمدى گەپنى قەشقەرنىڭ دارېنلىرىدىن ئاڭلايمىز : ئۇ پۇقرالار بىلەن دىدار كۆرۈشۈپ بولغۇچە يوق قىلىۋەتمىسەك بىزگە ئامانلىق بولماس ، شۇڭا دەرھال سەكسەن چېرىك ھازىر بولسۇن ، سېيىت نوچىنى تۇتۇشقا يۇرسۇن ، سېيىت نوچى گۇندىخانىغا كەلتۈرۈلسۇن . سېيىت نوچىنى ئاشۇنداق كەلتۈرۈشتى . سېيىت نوچى ما تىتەينى كۆرمەك تەلىپىنى بەردى . تىتەي قوبۇل كۆردى .<br />
 سېيىت نوچى شۇنداق دەپتۇ :<br />
كېزىپ دەشتى باياۋان ، ئاشتىم تاغ -داۋان .<br />
نەگە بارسام پۇقرانىڭ ، ھالى بەك يامان .<br />
رەڭگى سۇلغۇن، زەپىران، باغرى لەختە قان <br />
. ئىچكىنى ئوغا ، زەھەر ، چەككىنى پىغان .<br />
ئۇچتۇرپاندا ماتىتەي ، يېزىپ بەردى خەت .<br />
سىزگە تىلەپ ئامانلىق ، بەخت - پاراغەت .<br />
ما دوتەينىڭ خېتىنى ، مەندىن ئالدىڭىز ، <br />
ئەمدى نىچۈن بىلمىدىم ، ئاينىپ قالدىڭىز ؟<br />
   ئەلقىسسە ، ما تىتەي مۇئۈئەممبەرلىك بىلەن سېيىت گاڭڭۇڭغا قاراپ قالدى ، خۇپسەنلىك بىلەن ھىچنىمىنى ئۇقماس كىشى بولىۋېلىپ ئۆز يېغىدا ئۆزىنى قورۇشقا پۇرسەت تاپتى ، ھىلى مىكىرلىك نىقابىنى يۈزىگە تارتتى : <br />
ـ ھەي نوچى سېيىت گاڭڭۇڭ ، ئۆزۈڭنىڭ ئۆلۈم نامەڭنى، سەن ئۆزۈڭ ئېلىپ كەپسەن ،<br />
مېنىڭ بۇ يۈرىكىمگە ، نادامەت سېلىپ كەپسەن .<br />
خەت بىلەن مېنىڭ بىلسەڭ ، كۆكسۈمگە پىچاق پاتتى . <br />
قانداق قىلىمىز ، گاڭڭۇڭ ، ئەجەپمۇ بېشىم قاتتى .<br />
مەن ساڭا ئىدىم ئامراق ، ئۆلتۈرەي سېنى قانداق ؟<br />
ئۆلتۈرمەي دىسەم نوچى ، خاننىڭ يارلىغى شۇنداق .<br />
   ئەي ئامبال ـ دېدى گاڭڭۇڭ ،_ تەڭلىكتە تۇرۇپ قالما .<br />
خاننىڭ ئالدىدا ئاسى ، گۇناھكار بولۇپ قالما .<br />
چېرىكلەرگە ئېيىت دەرھال . مىلتىقىغا ئوق سالسۇن .<br />
<br />
مويتۇڭزىغا ئېپچىقىپ ، ھايالسىز جېنىم ئالسۇن ،<br />
ئەزىزانە قەشقەرلىك، مېنى بىر كۆرۈپ قالسۇن ! ...<br />
    جاللاتلار كېلىپ شۇ دەم ، بوينىغا تاقاق سالدى . پۇتىغا سېلىپ ئىشكەل ، زىندان باغرىغا ئالدى . ئون تۆت كۈن ئۆتۈپ كەتى ، تاقىتى تۈگەپ كەتتى . مەرت يىگىت سېيىت گاڭڭۇڭ ، سۆزىنى بايان ئەتتى ، دىدى ئۇ :<br />
<br />
چىدامىم يوق ، يا بۆلەك تەمەيىم يوق ، كلتۈرسەڭ بۈگۈن ئۆلتۈر ، جۈمە كۈن كېلىپ يەتتى . . . . . . .<br />
جەم بولۇشتى ئامباللار ، يەڭڭۈشلىشىپ تامباللار . داچەي ھارۋۇنى قوش دەپ يارلىق قىلدى دەرھاللا . تۆت ئاتلىق يوغان ھارۋا ، تەييار بولدى تەخ بولدى . سېيىت نوچىنى ئاتماققا ، ئېلىپ ماڭار ۋاخ بولدى . ئات ھارۋىنى قاتقاندا ، توققۇز پاي پو ئاتقاندا ، تۆت دەرۋازىغا يۈزدىن تۆت يۈز چېرىك پاتقاندا ، يورغىلىشىپ ھەريانغا ، تېپىرلىشىپ ياتقاندا ، تەشۋىش تولغان باشلىرى ، قارا تاشتەك قاتقاندا ، سېيىت نوچىنى چىڭ باغلاپ ، ئوردا ئالدىغا ئېپ كەلدى . ئۇ ھارۋىدا تىك توختاپ ، شۇنداق سۆزنى دەپ كەلدى : <br />
   - خوش ، ئامان بول قەشقەرلىك ، جانجىگەرلەر ـ تۇققانلار .<br />
بۈگۈن جۈمە قۇلاق سال ، سۆز قەدرىنى ئۇققانلار .<br />
جامائەت جەم بولۇپسىز ، مېنىڭدىن بولۇڭ رازى . <br />
مەھشەردە كۆرۈشكەيمىز ، بولغاندا خۇدا قازى .<br />
گۇناھسىز ئۆلەر بولدۇم ، نادانلىق بالاسىدىن .<br />
كىملەر قۇتۇلۇپ قالغان ، زالىمنىڭ جازاسىدىن ! <br />
ئەي قەشقەرلىك ، قەشقەرلىك ، مېنى ئۇنتۇپ قالماڭلار .<br />
مەندەك بولماي دىسەڭلار ، ھەرگىز نادان بولماڭلار .<br />
نادانلىق ئېلىپ كەتتى ، يىگىتلىكتە باشىمنى . <br />
مېنىڭدەك ئېلىپ كەتكەن ، ھاشىمدەك ئاداشىمنى .<br />
 خەتنى بىلمىگەن ئادەم ، بېشىدا كېزەر ماتەم .<br />
خەت بىلمەس نادانلارغا ، قاراڭغۇ ئىكەن ئالەم . <br />
ئوقۇڭلار ئۆزۈڭلارمۇ ، تەلىم ئالسۇن ياش باللا .<br />
قەلبىڭلاردا قېپ قالسۇن قىساسىڭلار ـ ئەنتىڭلار ! . . . . .<br />
. مەمەتخان ئىنىم قالدى ، جان ئانام ئۇنى باقسۇن . <br />
مەيلى ئاتسا زالىمالار ، قەشقەرگە قېنىم ئاقسۇن .<br />
قەبرەمنى كۆرۈپ خەلقىم ، ئىبرەت ئالغۇسى مەندىن .<br />
قان قەرزىم قىساسىمغا ، ئۈمىد كۈتىمەن سەندىن . <br />
رازى بولغىن قەشقەرلىك ، ئەل - يۇرتداشلار خوش ئەمدى .<br />
بىللە ئويناپ تەڭ ئۆسكەن يارۇ دوستلار خوش ئەمدى ! . . . . . .<br />
 خالايىق نىدا ئەيلەپ ، ياشنى تولدۇرۇپ كۆزگە .<br />
مۇڭ _ زارى ناۋا ئەيلەپ ، چۈشتى نالىلىك سۆزگە :<br />
كاج پەلەكنىڭ قىسمىتى ، بۇ كۈننى ساپتۇ سىزگە .<br />
<br />
كۈن ئالماق بۇ قەشقەردە ، بولمامادۇ راۋا بىزگە ؟ ! . . .<br />
بىرنى ئوق بىلەن ئاتسا ، ئوننى جادۇغا باسسا ،<br />
يۈزنى دارغا ئاسسا ، مىڭلاپ گۇندىدا ياتسا ، <br />
ئادەم بېشىنى توغراپ ، تاغنىڭ تېشىغا قاتسا ،<br />
دەرتمەن بىر گۇناھكارغا ، مىڭىنى ئېلىپ چاتسا .<br />
بۇ ئالەم زىمىستانلىق ، بولدى بىر گۆرىستانلىق . <br />
گۆرىستاندا ئۆتەرمۇ ، بەختى قارا قەشقەرلىك ... . . . . . .<br />
سېيىت ئاخۇن ، سېيىت گاڭڭۇڭ ، يۇرتتىن رازىلىق ئالدى . ھارۋىمۇ قومۇشبازىرى ٭ يېنىغا بېرىپ قالدى . ئات ! دىدى سېيىت گاڭڭۇڭ ھارۋىدىن تۆۋەن سەكرەپ :<br />
<br />
-ئات جاللات ! ئۇدۇللاپ ئات ! ! يۈرەككە ئۈدۈل چەنلەپ .<br />
چېقىر كۆزلۈك بىر جاللات ، مىلتىقىنى راسا بەتلەپ ،<br />
سېيىت گاڭڭۇڭنىڭ ئالدىدا ، تۇردى كۆزىگە تەڭلەپ . <br />
ئارقا ياقتىن جىڭ جاللات ، دەرھال تەپكىنى باستى .<br />
پىستان چېقىپ مىلتىقى ، ئۆزى يىقىلىپ ياتتى .<br />
ئىككىنچى رەت ئاتقان ئوق ، كېلىپ تەگدى تاغاققا . <br />
سېيىت ئاخۇن دىدى شۇ دەم ، مىلتىق ئاتقان جاللاتقا :<br />
مېنى ئاتساڭ ئۇستاڭ ئات ، نائۇستاق يېقىن كەلمە .<br />
سول كۆكسۈمنى چەنلەپ ئات ، جا ئۇستاڭ يېقىن كەلمە . . . . <br />
مە ، ھەققىڭنى ئاق تەڭگە دىدى سۆزىنى باشلاپ .<br />
بىر سەرلىك كۈمۈش پۇلنى ، جاللات ئالدىغا تاشلاپ .<br />
جاللات ئالدى ياچەننى چىشلىرىنى ھىڭگايتىپ . <br />
تەلەپكە مۇۋاپىق ئۇ ، ئۈچ ماڭدام كېيىن قايتىپ . . . . . . .<br />
سېيىت ئاخۇن سېيىت گاڭڭۇڭ ، تىك تۇرار ئىدى سۆزلەپ .<br />
ماداخۇ دىگەن جاللات ، ئاتتى جايىنى كۆزلەپ . <br />
يەتتە پاي ئوق تەككەندە ، ئىگىز چىنار يىقىلدى .<br />
ھەيۋەت بىلەن گۈلدۈرلەپ ، كۆكتە چاقماق چېقىلدى . . .<br />
قەشقەر ئاسمىنى بويلاپ ، ئۇچمىغان بۈگۈن كەپتەر ، <br />
سىم - سىم تۆكۈلەر يامغۇر ، بۇلۇتلار كېزەر كۆكتە .<br />
قاغىلار قاقىلدايدۇ ، سېپىلدىكى پوتەيدە .<br />
بىزگە شەپقەت بارمىكىن ، شىيەنگەن بىلەن دوتەيدە ؟ ! <br />
دوتەي بىلەن شىيەنگەننىڭ ، ئىچكەنلىرى قان بولدى .<br />
قەشقەرلىكنىڭ كۆز يېشى ، سەل بىلەن قىيان بولدى .<br />
شىيەنگەن بىلەن دوتەينىڭ ، كىملىگى ئايان بولدى . <br />
دەرت تولغان يۈرەكلەردىن ، بۇ سۆزلەر بايان بولدى .<br />
سېيىت ئاخۇن ، سېيىت گاڭڭۇڭ ، جېنىدىن جۇدا بولدى .<br />
ئەزىزانە قەشقەرنىڭ شۇڭقارى ئادا بولدى . . . . . . . <br />
سېيىت ئاخۇن ئۆلۈپ كەتتى ، تۇپراققا كىرىپ كەتتى .<br />
بۇ ئالەم - مۇسىبەتتىن يۈرەككە خۇن تولۇپ كەتتى .<br />
چالدى چاكىچاك قەشقەر ، موڭ تولغان راۋابىنى . <br />
ئايەم كۈنلىرى كەلسە تەرك ئەتمەي تاۋابىنى .<br />
موڭلۇق قەۋرىگە سۈركەپ ، باغرىنىڭ كاۋابىنى .<br />
ئوغلىغا دۇئا ئەيلەپ ، يوللىغاي ساۋابىنى .<br />
ئۆلمىسەك ئىچەرمىز دەپ ، تاڭ ۋەسلى شارابىنى .<br />
ئىزاھاتلار :<br />
( 1 ) كوزىچى ياربىشى ـ تۈمەن دەرياسىنىڭ شەرقى جەنۇپ لېۋىگە جايلاشقان مەھەللە ئىسمى .<br />
 ( 2 ) تۆشۈك دەرۋازا ـ قەشقەر شەرقى دەرۋازىنىڭ ئىسمى .<br />
 ( 3 ) سەپ ـ_ بۇ يەردە شىنخەي ئىنقىلاۋىنىڭ ئالدى _ كەينىدە پۈتۈن مەملىكەت بويىچە مانجۇلارغا قارشى قۇرۇلغان گېلاۋخۇي تەشكىلاتىنىڭ قەشقەردىكى شۆبىسى نەزەردە تۇتۇلىدۇ .<br />
 ( 4 ) ما تىتەي ـ 1911 _ يىلىدىن 1932 _ يىلغىچە قەشقەردە ھۆكۈمرانلىق قىلغان فاشىست ھەربى ئەمەلدار ، ئەسلى ئىسمى ما پۇشىڭ .<br />
( 5 ) گېلاۋخۇي ھاشىم ـ يەكەنلىك ماھىر چامباشچى بولۇپ ، ئۇ گېلاۋخۇيغا قاتنىشىپ ، يەكەن ، قەشقەر ئەتراپىدا داڭق چىقارغان . ئۇنى كىشىلەر گېلاۋخۇي ھاشىم دەپ ئاتىغان .<br />
 ( 6 ) قارىغا ـ بەشكىرەمدە ھەزرەت يول ئايرىلىشىدىكى بىر جاينىڭ ئىسمى .<br />
( 7 ) قومۇش بازىرى ـ جاي ئىسمى .<br />
مەنبە...............ئۇيغۇر خەلىق داستانلىرى				<p class="author">
					<strong>anatil8</strong>
				يوللانغان ۋاقتى 2014-10-22 15:03:43	</p>
			<h3></h3>
		ھەي سىيىت نوچچى،،،ھەي سىيىت نوچچى،،،بىچچارە				<p class="author">
					<strong>fatihdin</strong>
				يوللانغان ۋاقتى 2014-10-22 16:51:23	</p>
			<h3></h3>
		بىر چاغلاردا مۇشۇ ناخشىنى ەيتىپ يۈرىدىغان <br />
<br />
ئەزىزانە قەشقەرنىڭ ـ سېپىل تېشىدىن .<br />
شېرىن شەربەت سۈيى بار ، تۈمەن قېشىدىن .<br />
خۇمدانچىلار مەلىسى ـ كوزىچى يار بېشىدىن،<br />
چىققان سېيىت ئىسىملىك ـ پېقىر يىگىتمەن .<br />
............				<p class="author">
					<strong>fatihdin</strong>
				يوللانغان ۋاقتى 2014-10-22 16:52:23	</p>
			<h3></h3>
		بەك ياخشى تېما يوللاپسىز <br />
ھارمىغايسىز :):)				<p class="author">
					<strong>yulghunjan1</strong>
				يوللانغان ۋاقتى 2014-10-22 16:53:42	</p>
			<h3></h3>
		مېنىڭچە سىيىت نوچى ھاماقەت نوچى ئەمەس. 				<p class="author">
					<strong>koklan</strong>
				يوللانغان ۋاقتى 2014-10-22 17:36:09	</p>
			<h3></h3>
		سىيىت  نوچىنى  ھاماقات  دەيدىغانلا    بەلكىم     ئۆزى  ھاماقەت بولوشى   ئىھتىمال				<p class="author">
					<strong>Erktekin</strong>
				يوللانغان ۋاقتى 2014-10-22 18:13:07	</p>
			<h3></h3>
		گېلاۋخۇيچى  سېيىت، شىڭ دوبەنچى شاپتول، كوممۇنىزىمچى لۇپتۇللا .........:lol				<p class="author">
					<strong>ismail</strong>
				يوللانغان ۋاقتى 2014-10-22 18:55:18	</p>
			<h3></h3>
		گۈلەن خېلى ئەتراپلىق تەھلىل قىپتىكەن، 				<p class="author">
					<strong>mustapa</strong>
				يوللانغان ۋاقتى 2014-10-22 19:12:29	</p>
			<h3></h3>
		   سىيىت نوچىنىڭ شۇ چاغدا گىلاۋخۇيچى بولىشى ھازىرقى دېموكراتىيەچى بولۇش بىلەن ئوخشاش ئىش بولسا كېرەك . 				<p class="author">
					<strong>abdrtt</strong>
				يوللانغان ۋاقتى 2014-10-23 09:26:53	</p>
			<h3></h3>
		Erktekin يوللىغان ۋاقتى  2014-10-22 18:13 static/image/common/back.gif<br />
گېلاۋخۇيچى  سېيىت، شىڭ دوبەنچى شاپتول، كوممۇنىزىمچى ل ...<br />
<br />
يەنىچۇ؟ :lol 			<div class="page">
		بەت: 
<strong>[1]</strong> 
	</div>
</div>

<div id="end">
	:
	<a href="./izdinish60331.html" target="_blank"><strong>سىيىت نوچى ھەققىدە داستان</strong></a>
</div>
<br />
<center>
		<div id="footer">
		Powered by <strong><a target="_blank" href="./www.discuz.net">Discuz! X2.5 Archiver</a></strong>   © 2001-2012 <a target="_blank" href="./www.comsenz.com">Comsenz Inc.</a>
		<br />
		<br />
	</div>
</center>
</body>
</html>
