<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">

<head>
<meta http-equiv="Content-Type" content="text/html; charset=UTF-8"/>
<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-143956760-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());
  gtag('config', 'UA-143956760-1');
</script>

<base href="./" />
<title>پەرھات تۇرسۇن شېئىرلىرى</title>
<link href="./izdinish59323.html" rel="canonical" />
<meta name="keywords" content="پەرھات تۇرسۇن شېئىرلىرى ئىزدىنىش تور بېكىتى" />
<meta name="description" content="پەرھات تۇرسۇن شېئىرلىرى ئىزدىنىش تور بېكىتى ,ئىزدىنىش تور بېكىتى" />
<meta name="generator" content="Discuz! X2.5" />
<meta name="author" content="Discuz! Team and Comsenz UI Team" />
<meta name="copyright" content="2001-2012 Comsenz Inc." />
<style type="text/css">
	@font-face {
		font-family: "Alpida Unicode System";
		font-weight: normal;
		src:url(/aus.eot); /* IE */
		src: local("Alpida Unicode System"), url("/aus.ttf") format("TrueType"); /* non-IE */
	}
	* { word-wrap: keep-all; }
	body {direction:rtl;font-family: alpida unicode system, ukij tuz tom, Verdana;FONT-SIZE: 15px;MARGIN: 0;color: #000000;background: #ffffff;}
	img {border:0;}
	li {margin-top: 8px;}
	.page {padding: 4px; border-top: 1px #EEEEEE solid}
	.author {background-color:#EEEEFF; padding: 6px; border-top: 1px #ddddee solid}
	#nav, #content, #end {padding: 8px; border: 1px solid #EEEEEE; clear: both; width: 95%; margin: auto; margin-top: 10px;}
	#header, #footer { margin-top: 20px; }
	#loginform {text-align: center;}
</style>
</head>
<body vlink="#333333" link="#333333">
<center id="header">
<h2>ئىزدىنىش تور بېكىتى</h2>
</center><div id="nav">
	<a href="./">ئىزدىنىش مۇنبىرى</a> › <a href="./?fid-105.html">شېئىرىيەت گۈلزارى</a> › پەرھات تۇرسۇن شېئىرلىرى</div>

<div id="content">
			<p class="author">
					<strong>owchi99</strong>
				يوللانغان ۋاقتى 2014-8-3 01:08:19	</p>
			<h3>پەرھات تۇرسۇن شېئىرلىرى</h3>
		 بۇ يازمىنى ئاخىرىدا   Uyghur تەھرىرلىگەن. ۋاقتى  2014-8-3 16:29  <br />
<br />
پەرھات تۇرسۇن شېئىرلىرى<br />
<br />
ئاي تولغان كۈنى<br />
<br />
دادام چالغان دۇتار ئاۋازى<br />
ھويلىمىزدىن كەتمىدى تېخى<br />
ھۇۋلايمەن سېنىڭ ئاۋازىڭدا ھەر ئاي تولغان كۈنى<br />
دادام قازا قىلىپ كەتكەندىن بېرى.<br />
سېپىللارغا تەنھا ھۇجۇم قوزغايمەن<br />
ئۆزۈمنى تۇتۇۋالالماي<br />
تەلۋىلەرچە چىقىپ كېلىپ كىشىلەرنىڭ خىياللىرىدىن،<br />
چۈنكى چاقىرىدۇ مېنى<br />
باشقىلارغا شۇملۇق بولۇپ تۇيۇلغان سېنىڭ ئاۋازىڭ.<br />
<br />
ئاي تولمىدى<br />
تاشلاندۇق تۈگمەندىن چىققان مەشئۇم ئاۋازدەك<br />
تېنىمىزگە قاراپ ئاقتى<br />
ئۆزىنىڭ دۆتلىكىدىن پەخىرلىنىدىغان قەدىمىي يىلان.<br />
سۈرتىۋەتمەي تۇرۇپلا ئاغزىدىكى ئادەم قېنىنى<br />
ئاشۇ يىلان دائىم ياۋايى دەپ ئاتايدۇ بىزنى.<br />
ياۋايى ئەمەسلىكىڭنى بىلدۈرۈش ئۈچۈن<br />
جاراھەتلەر بىلەن زىننەتلىدىڭ يۈزلىرىڭنى سەن.<br />
<br />
كېچىچە قۇرۇق دەريا قىنىدا ياتقان<br />
ئەتىسى بىر گاچا تىلەمچى تەرىپىدىن بايقالغان<br />
دادامنىڭ<br />
ھېچكىم بىلمەيدۇ قاچان جان ئۈزگىنىنى.<br />
ھازىرغىچە ئېقىپ توختىمىدى بەلكىم دادامنىڭ قېنى،<br />
بەلكىم مەڭگۈ ئاي تولمايدۇ ئەمدى.<br />
كۆرۈپ ھوزۇرلىنىشقا ئادەتتىن تاشقىرى بېرىلگۈچىنىڭ<br />
ئاجىزلىشىپ كەتكەن كۆزىدە كۆرۈنگەن<br />
خىيالىي كۆرۈنۈشتۇر كۆكتىكى تولغان ئاي.<br />
خىيالىي ئاۋاز ھەم ھۇۋلىغان ئاۋاز.<br />
<br />
كىمنىڭ ئاۋازى ئۇ دالىلارغا<br />
مۇزدەك سوغاق زوراۋاملىقلارنى بەخش ئەتكەن؟<br />
نېمىنىڭ ئاۋازى ئۇ تاغدىن چۈشۈپ<br />
بىر مىللەتنىڭ ھىدىنى يىراقلارغا ئېلىپ كەتكەن؟<br />
<br />
ئۇ سېنىڭ ئاۋازىڭ ئېچىرقاپ ئۆلەي دەپ قالغان<br />
پۇراش سېزىمى ئېشىپ كېتىپ<br />
مەۋجۇت بولمىغان پۇراققىمۇ ئەگىشىپ<br />
دالىلارنى كېزىپ ئۆتكەن.<br />
ئۇ مېنىڭ ئاۋازىم<br />
قانغا ئوخشاش خۇشبۇي پۇرىغان<br />
زىمىننىڭ كۆپىيىشىگە قۇربانلىق قىلىنغان.<br />
<br />
ئىككىمىز بىللە<br />
باستۇرۇپ كىرىمىز<br />
سوغاق ئۇيقۇدا ياتقان شەھەرلەرگە،<br />
شەھۋەتتىن تولغىنىۋاتقان ھاۋزىلارغا،<br />
قوغۇشۇندەك ئېغىرلاۋاتقان قىشلاقلارغا.<br />
<br />
2011- يىل ئۆكتەبىر<br />
<br />
مومىيا<br />
<br />
چىرىمەي كەلدى مومىيالار نەچچە مىڭ يىللاپ<br />
توختىماستىن ئىچىپ كەلگەچ مېنىڭ قېنىمنى<br />
قەدىمىي قەبرىستانغا كىرگەن ئېكىسپىدىتسىيچى<br />
ئېزىقتى سانسىز سىرلىق بەلگىلەرنىڭ ئارىلىرىدا<br />
ھازىرقى دەۋردە پەقەتلا بەلگىلەربىز ھەممىمىز<br />
ئېزىقىدۇ ئارىمىزدا ئەرۋاھلار<br />
ئاۋانگارت شەپەرەڭلەر<br />
يول باشلايدۇ چەكسىز  زۇلمەت ئىچىگە قاراپ<br />
قالاق پەرۋانىلار<br />
يول باشلايدۇ كۈيۈپ تۇرغان ئوتنىڭ ئىچىگە<br />
ئۈچىنچى خىل تاللاش يوق<br />
يول تاپالمايمىز ئوتتۇرىسىدىن يالقۇن بىلەن قاراڭغۇلۇقنىڭ<br />
<br />
بىز چوقۇنغان ئاسماننى توسۇۋالدى قاغىلار<br />
تىتىرىدىم سايىسىدا ئۇلارنىڭ . جانلىقلار ئىچىدە<br />
تارىخى ئەڭ ئۇزۇن جانىۋار چىۋىن<br />
بىراق ئۇ تۇتىم بولۇپ باقمىغان . چىرقىرايدۇ<br />
كېپىنەكلەر قىيامەتتىن بېرىپ بىشارەت<br />
ئۇلار گۇمران سالاھىيەت ۋەسۋەسسىدىن<br />
جىمجىتلىقتىن قورقىدۇ تاۋاپ قىلغۇچى<br />
چۈنكى مەھرۇم بولىدۇ ئۇ بارچە تاللاش پۇرسەتلىرىدىن<br />
بىراق مەن سەرسان مامكاپمەن ، شامال مېنى ئۇچىرار ھەريان<br />
قارغىلىش ، ھاقارەتكە ئۇچراش ، سۈيقەست ۋە تەھدىت<br />
بىزنىڭ بىردىنبىر بايلىقىمىز مانا بۇلار ھەممىسى<br />
شۇندا مومىيالار تىرىلىدۇ خۇددى ۋابادەك<br />
<br />
توسىۋالدى كۆزلىرىمنى قاغىلارنىڭ سايىسى<br />
كۆرەلمەيمەن قانسىراپ كەتكەن قۇياشنى<br />
بەكمۇ ئازاپلىق ئەڭ ئاخىرقى تاللاش باسقۇچى<br />
مومىيالار ئايان بولار شۇ چاغدا<br />
ئىسسىق قانغا ئىگە ئىدى ئاشۇ تەنلەر ئىلگىرى<br />
قاغىغىن مۇھەببەتنى ، نەزىر قىلىپ<br />
ئېقىت ئىسسىق قېنىمنى . زەھەرلىك<br />
قورقۇنۇچلۇق چۈشلەرنى توقۇغۇچى ئۆمۈچۈكلەر<br />
<br />
سەرسان مامكاپمەن ، شامال مېنى ئۇچىرار ھەريان<br />
سەرگەردانمەن ئاسمان بىلەن ئارىسىدا زېمىننىڭ<br />
خالىمايمەن قاراڭغۇلۇق ئىچىدە غايىپ بولۇشنى<br />
خالىمايمەن لاۋۇلدىغان ئوت ئىچىدە مەڭگۈ كۈيۈشنى<br />
سەرگەردانمەن گۈلخان بىلەن ئارىسىدا زۇلمەتنىڭ<br />
بىراق سەندەك قورقمايمەن قاراڭغۇلۇقتىن<br />
قورقمايمەن سوغۇق تۇپراقتىن<br />
شۇڭا مومىيا بولغۇم يوق ھەرگىز<br />
پەقەت<br />
پەقەت مەڭگۈ ئاخىرلاشماس تاللاشلار ئۈچۈن<br />
2004- يىل 7- يانۋار<br />
ئۈرۈمچى<br />
<br />
باشلىقنىڭ ئايالى<br />
<br />
كارۋىتىنىڭ بېشىدىكى تومپوچكا ئۈستىگە<br />
لىقلا دورا تىزىۋالغان. ئوخشاپ قالغان خىياللىرىمۇ<br />
دورا كومىلىچى ئەمەس چاشقان مايىقى تولغان كامارغا.<br />
مۇھەببەتتەك ئاستا ئاستا ئېرىيدۇ ئۇلار<br />
غەزەپ بىلەن لىق تولغان ئاشقازان كىسلاتاسىدا.<br />
تەشنا ئۇ غۇۋالىشىشىغا قارا ئۆت سۇيۇقلىقى<br />
ئېشىپ كېتىش پەيدا قىلغان تەپەككۈرىنىڭ.<br />
ئادەملەر قىستاپ ھېس قىلدۇرغان يالغۇزلۇق<br />
چىقارمايدۇ ئۇنى دائىم ياتاق ئۆيىدىن.<br />
ئورنى يوق ئېرىگە نەپرەتلىنىشنىڭ<br />
ھېچ سەۋەب يوق ئۆچ كۆرۈشكە خىزمەتكارىنى<br />
لېكىن<br />
ھېس قىلىدۇ بىرەر نەرسىگە غەزەپلىنىش لازىملىقىنى.<br />
نېمىگە قارىتىشنى بىلەلمىگەن نەپرەت<br />
خۇمار قىلىپ قويدى ئاخىرى ئۇنى دورىغا.<br />
تۇراقسىز كەيپىياتى ھېس قىلدۇرماس ھەتتا<br />
ئاشنىدارچىلىقنىڭ جىنايەتلىك لەزىتىنىمۇ<br />
ئۇيقۇ دورىسى پەيدا قىلغان خېمىيىۋىي چۈش.<br />
پايدىلىنىپ ئۇنىڭ شەھۋانىيىتىدىن باشقىلارنى خىزمەتكە<br />
ئورۇنلاشتۇرۇپ پۇل تاپقىلى بولمايدۇ ئەمدى.<br />
شۇڭا پەقەت قاندۇرۇش كېرەك دۈشمەنلىشىش ھەۋىسىنىلا<br />
دېرىزىدىن چۈشكەن ئېغىر گۇگۇمنىڭ بېسىپ كېلىشى<br />
ئىتتىرىدۇ ئۇنى دائىم مەستلىك ئىچىگە<br />
چاچلىرى چۇۋۇلغان يۈزلىرى قانسىز<br />
بارماقلىرى ئارىسىدا تىترەيدۇ ئۆچۈپ قالغان تاماكا.<br />
ئۇنىڭغا كېرىكى ئۆزىنى قەتئىي<br />
قۇتۇلغىلى بولمايدىغان ئەھۋالغا چۈشۈرۈپ قويۇش<br />
ئەنسىرەيدۇ ئۇ، پۇشايمان قىلىپ<br />
ئۆز قارارىدىن يېنىۋېلىشتىن. قورقىدۇ<br />
نەرسىلەر قالايمىقان تاشلىنىپ ياتقان<br />
دورىلارغا تولغان ئاشۇ ئۆيىدە ئۇيقۇدىن ئويغىنىشتىن.<br />
<br />
2008- يىل 6- ئاپرېل<br />
				<p class="author">
					<strong>tadubeg</strong>
				يوللانغان ۋاقتى 2014-8-3 14:22:32	</p>
			<h3></h3>
		ئېسىل شېئىر .				<p class="author">
					<strong>koygandengiz</strong>
				يوللانغان ۋاقتى 2014-8-3 16:15:14	</p>
			<h3></h3>
		   مېنىڭ كومپتۇرتىرىمدا شۇنداق كۆرىنىۋاتامدۇ ، نىمانداق بىر چەتتە چىقىپ قالغان ؟ ئوڭشاپ قويشاڭلار بوپتىكەن . ئادەمنىڭ ئىشى پۈشۈپ كېتىدىكەن .....				<p class="author">
					<strong>alaibalai</strong>
				يوللانغان ۋاقتى 2014-8-3 22:22:54	</p>
			<h3></h3>
		پەرھات تۇرسۇن ئاكىمىزنىڭ شېئېرلىرىدا ناھايىتى زور، پىكىر تەسەۋۋۇر بوشلۇقى بار. ئوقۇغۇچىغا يىشىشنى كۈتۈپ تۇرغان سىر باردەك تۇيۇلىدۇ. ئەمما  مەن ھىس قىلغان بىر كەمچىلىك ( بەلكىم كەمچىلىك ئەمەستۇ) شېئرنىڭ تىلى يەڭگىل، ئويناق ئەمەس. شېئېرنىڭ تىلى ئۇنداق ئېغىر بولماسلىقى كىرەك دەپ ئويلايمەن. 				<p class="author">
					<strong>yurak-sadasi</strong>
				يوللانغان ۋاقتى 2014-8-4 10:13:57	</p>
			<h3></h3>
		نوچى شېئىرلاركەن			<div class="page">
		بەت: 
<strong>[1]</strong> 
	</div>
</div>

<div id="end">
	:
	<a href="./izdinish59323.html" target="_blank"><strong>پەرھات تۇرسۇن شېئىرلىرى</strong></a>
</div>
<br />
<center>
		<div id="footer">
		Powered by <strong><a target="_blank" href="./www.discuz.net">Discuz! X2.5 Archiver</a></strong>   © 2001-2012 <a target="_blank" href="./www.comsenz.com">Comsenz Inc.</a>
		<br />
		<br />
	</div>
</center>
</body>
</html>
